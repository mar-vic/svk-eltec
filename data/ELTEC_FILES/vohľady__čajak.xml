<?xml version="1.0" encoding="utf-8"?>
<tei:TEI xml:id="SLK1956282" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Vohľady : ELTeC edícia
    </tei:title>
    <tei:author ref="viaf:30914947">
     Čajak, Ján [Aliquis] (1863-1944)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     6458
    </measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:30914947">
      Čajak, Ján [Aliquis] (1863-1944)
     </tei:author>
     <tei:title>
      Vohľady
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Slovenské vydavateľstvo krásnej literatúry
     </tei:publisher>
     <tei:date>
      1956
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-01-24">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Vohľady
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <div type="chapter">
    <head>
     I.
    </head>
    <head>
     Obrázok z banátskeho života.
    </head>
    <p>
     Nebolo na široko-ďaleko vzácnejšej vdovičky, ako bola ňaňa Mara. Vzdor tomu, že sa klonila
      už k šiestim krížikom, bola ona ešte herská osôbka. Okrúhla ani guľka, pritom zhovorčivá,
      čistotne sa držala, a čo je najhlavnejšie, svoj vdovský chlieb už od mnohých rokov bez
      reptania v tichosti a v pokoji zažívala. Radi ju mali všetci, čo ju len poznali, bo bola ona
      dobrosrdečná; rada i poradila i pomohla, kde mohla. Rada sa zasmiala na žarte a i ona rada
      kedy-tedy urobila nevinný žart. Povrávalo sa, že jej muž nebol dobrý, bo píjal a pritom ju i
      bíjal. No ona zriedkakedy spomla si muža a keď ho i pripomla, nikdy nevravela o ňom zle. Od
      smrti mužovej ona prevzala maličké gazdovstvo. Syn jej sprvu sluhúval, potom sa oženil. Keď
      prišli vnúčence, nuž ona s radosťou a láskou ich opatrovala.
    </p>
    <p>
     Ale bola ona i tŕňom všetkým vdovcom jej veku, áno, i starším, a veru nejeden si
      zavzdychol, keď ju videl. Raz išla po ulici práve do sklepu, keď ju stretol báťa Mišo Sochár.
      Ako ju zazrel, vystrel svoje šesťdesiatročné kríže, aby sa zdal mladším, i odkašlal si v
      nesnádzach, — dáko mu vyschlo hrdlo, — a ľúbezným hlasom prihovoril sa k nej:
    </p>
    <p>
     — Kdeže sa tak ponáhľaš, Mara? — Pritom si vzdychol, ako by mu cent železa bol spadol z
      hrudi.
    </p>
    <p>
     — Ale, nuž idem do sklepu. Minul sa nám olej. Nevesta, tá nestačí, tak, reku, idem ja a
      odmením ju, — a už kráča bystrým krokom ako mladica, zem až dunie pod ňou tak, že báťa Mišo
      musel hodne popchnúť, aby vedel s ňou krok držať.
    </p>
    <p>
     — A si sa ešte nevydala? — prihovára sa jej.
    </p>
    <p>
     — Za koho? Keď ma nikto nechce! — zasmiala sa pritom, až sa jej neobyčajne zachované biele
      zuby zaleskli a podbriadka zatriasla.
    </p>
    <p>
     — No, či ju vidíš, že vraj za koho? Len by si chcela, dosť by ich bolo! Ľaľa, aj Paľo
      Vrátny je už vdovcom a je veru gazda. Má zem, dom i kone, — bola by si gazdinou, — zagánil
      pritom bokom po nej, čo ona na to.
    </p>
    <p>
     — A čo, či som i teraz nie? Či nemám dom i zemičku? Dajtimibože! Cudzie kúty zametať,
      cudzie deti opatrovať — nie je to žiadna lakota!
    </p>
    <p>
     — Hm, hm! — oddŕha báťa Mišo, — a ja reku — nuž hľa — Hospodin ti vezme ženu. Dosť som sa
      jej naopatroval, po doktoroch navozil, a to všetko nadarmo. A teraz som sám. Veď vieš, dom mám
      taký, aký len môže byť, nový. Ale čože mi je z neho, keď som v ňom sám. Veď vieš, nemá ma kto
      ani oprať ani obšiť ani sa mi prihovoriť. Nevesta? Tá, vieš, s mužom vo dvore v chyžke býva…
      Nemá mi kto ani uvariť. Hľa, musím si sám. A veru jesto z čoho, lebo som, hľa, práve na
      Ondreja päť takých, ale ozaj podarených bravov zaklal. Nuž ale čo, keď ti samotnému ani to
      nejde k osohu. Eh! Nie je dobre človeku samotnému! — poškriabal sa a pozrel na ňaňu Maru.
    </p>
    <p>
     Práve vtedy prišli ku sklepu.
    </p>
    <p>
     — No, čo myslíš? — doložil, keď ňaňa Mara na jeho reči mlčala.
    </p>
    <p>
     — Čože by som? Nuž ožeňte sa, čože budete? — a vošla do sklepu.
    </p>
    <p>
     Báťa Mišo zašomral si niečo popod nos, obzrel sa kradmo za ňou.
    </p>
    <p>
     — Hm, hm! Keby len taká hrdá nebola, — šomre si. — Hm! Či ti povie niečo, a vie, kde
      kosím. Ale predsa, ako čo by bola inak hovorila ako predtým, ktože to vie? — a išiel svojou
      cestou.
    </p>
    <p>
     Už sa mrkalo, keď sa navracal domov. Idúcky bolo mu treba ísť popri švagrovom dome, ktorý
      býval neďaleko od neho. V myšlienkach ponorený už by ho bol takmer prešiel, keď tu počuje
      sestrin hlas:
    </p>
    <p>
     — Báťa Mišo, báťa Mišo! — (Mladší starším bratom alebo sestrám dvoja.)
    </p>
    <p>
     Zastal.
    </p>
    <p>
     — Kde si bola, sestra Zuza? — spytuje sa jej.
    </p>
    <p>
     — Bola som len u susedov, či majú čerstvý koborec,
     <ref target="ftn.id2523023">
     </ref>
     chceme piecť zajtra chlieb. Tak reku, či by nám nepožičali do kvasu. A vy ste kde
      boli?
    </p>
    <p>
     — A ver’ som ti ja bol v obecnom dome porciu platiť. Teraz je tretí kvartál, tak som šiel,
      aby viac nenarástlo, lebo to tam, vieš, hneď ti prirátajú či na exekúciu, či na úroky. Tam som
      sa zišiel s kmotrom Steblom. Už sme sa dávno nevideli, nuž sme išli Jožka vidieť na pohár
      vína. Tam sme sa trošku pomeškali a teraz, hľa, idem domov si niečo uvariť na večeru…
    </p>
    <p>
     — Tak len sami?
    </p>
    <p>
     — A čo môžem, keď mi je takto lepšie…
    </p>
    <p>
     — Ale by vám predsa bolo lepšie, keby ste sa oženili.
    </p>
    <p>
     — Nuž veď hovoríš niečo, ale… — tu zastal, keď videl, že Erža Kršniačka nazíza v uličných
      dverciach.
    </p>
    <p>
     — Poďte troška k nám, — volá ho sestra, keď i ona zbadala nevolaného svedka.
    </p>
    <p>
     — Veď ale sa zameškám, — odvetí tento.
    </p>
    <p>
     — Ale veď vám nehorí robota. A čo len trocha tej večere, to môžete i u nás. Navarila som,
      hľa, bôbu za plný hrniec s bravčovými rebrami, i kúsok chrbtiny som doložila, tak máme dosť.
      Veď u nás je nie bohvie aké veľké družstvo.
    </p>
    <p>
     — Konečne, keď si už tak naválila, nuž nedbám, — odvetil vstupujúc do dvora.
    </p>
    <p>
     Jeho švagor Adam Mostík otriasal zo seba steblá slamy, ktoré mu pri skladovaní do stohu
      zostali na šatách. Celý deň totiž vozil slamu z blízkej pri dedine role, kde v lete bol na
      mašine mlátil, a tam bol i stoh zložil, a teraz ju zvážal domov na zimu, kým je cesta dobrá,
      aby ju mal naporúdzi, keď ju bude potrebovať či pre krm alebo na stelivo a i na kurivo. Syn
      Jano, ten ešte stál navrch stohu. Oprával ho vidlami, pozeral, či je dorovna, hladil ho, aby
      nebol veľmi kuštravý; jedným slovom, aby bol taký, ani čo by ho tokár vytočil, lebo veru je to
      nie maličkosť vedieť pekný stoh naložiť. A to je veľká hanba, kto nevie. Toho za dobrého
      sedliaka nik nebude držať. Čože najprv udrie do očí, ak nie stoh vo dvore a kopy šúšťa? Len čo
      pozrie taký kmotor, svat alebo sused, už hneď odhadne na prvý pohľad, čo je nie v poriadku.
    </p>
    <p>
     — Pán boh daj dobrý večer! — zvolal vstupujúc švagrovi.
    </p>
    <p>
     — Pán boj daj i tebe, švagre! — zavolal tento naňho. — Prišiel si nás vidieť?
    </p>
    <p>
     — Teraz idem z dediny, tak som sa zastavil.
    </p>
    <p>
     — Dobre si urobil. No, prejdime dnu. A ty, Jano, ponúkni ešte tie kone, či nebudú piť,
      bohvie, čo sa im stalo. Obyčajne píjajú tam von na poli zo studne, a teraz sme im tam i
      ponúkali, ale len čo si papule trocha omočili, už nechceli. Čože? Vypiješ si trocha páleného?
      — a nečakal ani odpoveď, už vzal fľašu a tekvičku a šiel vytiahnuť z okovnáka slivovice.
    </p>
    <p>
     — Veď si ho ešte ani neokúsil, — pokračoval v hovore, keď sa vrátil z komory. — Viem, že
      sa ti bude páčiť. Je dva razy prepekané. A ja som sám bol tam. Ale sa aj podarilo!
    </p>
    <p>
     Medzi hovorom vošli do zadnej izby, sadli si za stôl a pomaly začali si zdravkať a upíjať.
    </p>
    <p>
     Už sa hodne zvečerilo, keď nevesta doniesla neveľkú zažatú lampu. Za ňou prišiel muž Jano
      a onedlho stará s veľkou misou bôbu. Príjemná vôňa jedla rozliala sa po izbe. Nevesta
      rozložila hlinené taniere, lyžičky a nože.
    </p>
    <p>
     — Jano, nenapiješ sa ty? — spytuje sa ho otec.
    </p>
    <p>
     — Ďakujem, teraz nebudem.
    </p>
    <p>
     — Na, stará, ochutnaj i ty, — ponúka si ženu.
    </p>
    <p>
     — Ale len nechajte!
    </p>
    <p>
     — No, len si smrkni!
    </p>
    <p>
     Napila sa trocha.
    </p>
    <p>
     Starí, už trocha rozjarení, začali jesť.
    </p>
    <p>
     — Ale vám je len dobre, — hovorí Sochár, — keď ste tak vovedne. I veselo vám je i s lepšou
      chuťou zažijete tento dar boží. Ja, odkedy mi moja nebohá žena zomrela, ani sa nenajem, ako sa
      patrí. Čože, v pustých štyroch kútoch ži a kľochci to jedlo, ak chceš niečo do úst. Keď odídem
      niekde, nečaká ma nik s hotovou večerou…
    </p>
    <p>
     — A to veru, keď nevidí človek iných jesť, ani mu chuť nepríde, — doložil švagor.
    </p>
    <p>
     — Ale veď som vám už dávno povedala, žeby ste sa oženili, keďže sa nemôžete zmieriť s
      deťmi.
    </p>
    <p>
     — Veď mi už len dáku zaopatrite. Viac ľudí viac môže.
    </p>
    <p>
     — Nuž veď by som vám i poradila…
    </p>
    <p>
     — A kohože by si?
    </p>
    <p>
     — Nuž, hľa, ňaňu Anču Faranovú. Nik nevie do nich. Sú už, pravda, v rokoch, ale ešte mocná
      a pracovitá.
    </p>
    <p>
     — Tú nechcem! — odvetil tento nemilo dojatý. Nazdal sa, že mu spomenie vdovu Maru
      Koštiaľovie.
    </p>
    <p>
     — Nuž a vy ktorúže by ste si vybrali? — spytuje sa sestra. — Viete, dedina je veľká,
      vdovíc je tiež hodne. Pravda, nie každá by sa šikla k vám, lebo jedna je primladá a druhá zase
      pristará, jedna má deti, druhá zase… Ale, čo budem vyratúvať. Najlepšie, keď vy poviete. Vy
      viete dobre, ktorá by bola najpríhodnejšia pre vás.
    </p>
    <p>
     — Keď už musí byť, tak ja by som najradšej tú Maru Koštiaľovie. Osoba je to poriadna,
      roboty sa neštíti a nič do nej nepočuť.
    </p>
    <p>
     — Hm! To si si ty, švagre, náležite rozmyslel, — prehovoril Adam. — Či ho vidíš, nenahá
      oči na ledačom! Veď ti tú už mnohí popýtali. Bohvie, čo je to, hádam všetkým starým vdovcom
      porobila.
    </p>
    <p>
     — Tá by bola, — odpovedala po krátkej chvíli sestra, — len jedna je otázka, či pôjde za
      vás.
    </p>
    <p>
     — A prečože by nešla, há? — zvolal tento už napaprčený. — Či som ja nič? Či ja hádam nemám
      z čoho si ženu vychovať?
    </p>
    <p>
     — Nieže tak, brat môj! Nevravteže tak! — chlácholí ho sestra. — Veď som ja to tak
      nemyslela, ale reku, či sa vydá, keď je už hádam dvanásť rokov na vdovskom chlebe a od tých
      čias sa už koľko ráz mohla vydať.
    </p>
    <p>
     — No, ak ty skrzevá toho hovoríš, tak je to inšie, — odvetil už uspokojene Sochár. — Ale
      ja som sa i dneska zišiel s ňou na ulici i prehodili sme len tak pár rečí medzi sebou a mne sa
      všetko tak zdalo, že by ona nebola od toho.
    </p>
    <p>
     — Taák?
    </p>
    <p>
     — Ja aspoň myslím, že by malo tak byť, lebo keď som sa jej žaloval, ako mi je samotnému
      otupno, tak ona mi hneď povedala, žeby som sa vraj oženil, a sa i usmiala na mňa. No, povedz,
      či by to bola urobila, keby nechcela?
    </p>
    <p>
     — A či tak bolo, ako čo vravíte?
    </p>
    <p>
     — No nech sa nehnem, veď hádam viem.
    </p>
    <p>
     — Keď je tak, tak to môže z toho i niečo byť. Tak sa len do toho, — ponúka ho sestra.
    </p>
    <p>
     — Keby to len tak bolo, ako čo sa ty nazdáš, — odvetí jej tento nespokojne. — Ale ako? Ja
      starý nemôžem len tak ku nim, čo by mi povedali? A svet, ten by hneď na posmech obrátil. Či ti
      teraz niečo ide po dobrom? Hneď všetko na zlé vykladajú!
    </p>
    <p>
     — Veď keď sa chcete ženiť, tak len musíte začať…
    </p>
    <p>
     — Ale nie tak, ako čo ty chceš, aby som ja, ale keby si ty, Zuza naša, išla sa prezvedieť,
      čo a ako? Vy ženy to lepšie viete ako my.
    </p>
    <p>
     — Môžem vám to po vôli urobiť, keď tak chcete. My sme sa s Marou vždy ráčili od malička.
      Ešte sme i v škole vždy v jednej lavici sedávali i na artikule sme vedno chodili. Nuž tak
      môžem.
    </p>
    <p>
     — Dobre urobíš. A aby sa to bohvie dokiaľ neťahalo alebo aby si nemala času inak si
      rozmyslieť, tak môžeš ísť hneď zajtra ráno. Vieš, ako je, človek keď už nejakú vážnu vec
      počína, nikdy nemá pokoja, kým ju nedovŕši. Ale len opatrne, nie s bubny na zajace!
    </p>
    <p>
     — O to už nemajte starosť, to už bude moja robota.
    </p>
    <p>
     O krátku chvíľu Sochár sa vrátil domov.
    </p>
    <p>
    </p>
   </div>
   <div type="chapter">
    <head>
     II.
    </head>
    <p>
    </p>
    <p>
    </p>
    <p>
     Na druhý deň ráno ňaňa Mara bola len sama doma. Syn jej šiel do mlyna zomlieť zbožie na
      múku a nevesta, tá zabehla k materi pozrieť. Sedí na lavici pri peci. Na lone drží dvojročné
      chlapča, ktoré sa jej hniezdi ani živé striebro a pritom vždy trkoce. Pri nej na lavici
      položený je tanier. Z neho chová malého žrúta. Tento zakaždým chytí tučnými rúčkami podávanú
      mu lyžicu a nepustí ju, kým jesto v nej niečo. Prsty sú mu pozmáčané v jedle a okolie úst je
      tiež zamachlené.
    </p>
    <p>
     — Ale iď, ty čudák! Ešte ma zaleje, — zvolá na malého nezbedníka, keď tento rýchlym
      chvatom rúk vylial obsah lyžice na jej zásteru.
    </p>
    <p>
     — Čože to robíš, ak nebudeš ticho, budem ťa biť! — Chlapec pozrel na starú mať, či to
      naozaj, ale keď videl, že sa jej tvár usmieva, zavolal veselo:
    </p>
    <p>
     — Biť, tajká bude biť! — a zase sa s chuťou oddal do jedenia.
    </p>
    <p>
     Vtom pitvorné dvere štrkli a v druhom okamžení vstúpila do chyže Zuza Mostíčka. Bola čisto
      oblečená a cele v čiernom, ako sa už na staršiu ženu svedčí.
    </p>
    <p>
     Koštiaľka pozrela na vstupujúcu.
    </p>
    <p>
     — Čo tá chce? — pomyslela si, bo Zuza nechodievala k nim.
    </p>
    <p>
     — Dobrý deň! — poklonila sa Zuza.
    </p>
    <p>
     — Pán boh si daj i tebe! — odvetí domáca.
    </p>
    <p>
     — Čože tu robíš?
    </p>
    <p>
     — Ale, hľa, vnúča si chovám. A takô je neposednô, za minútu nezostane na jednom mieste.
      Hľa, i teraz ma zalial.
    </p>
    <p>
     — Veď to tak, — odvetí Zuza, — s deťmi vždy robota. Ale to ešte zbaví, kým sú zdravé. Ale
      keď príde niečo na ne, potom je len kríž s nimi.
    </p>
    <p>
     — Veru je to tak. Ja som sa nazdala, že keď si už svoje odchovám, no, reku, teraz si už
      oddýchneš od mladých detí. A tu zase ktože ich oriadi, nachová, ak ja nie? Mladí tajdú za
      svojou robotou a deti nechajú u starej matere, takže zase ja starosť vediem o ne.
    </p>
    <p>
     — Veru je to tak. Musíme sa len drať my starí, kým sme tu na tomto svete. Ale i to zbaví,
      kým môžeme ešte, kým sme zdraví a pri sile. Len nech nás pán boh chráni od dlhotrvanlivého
      kríža! — vzdychla si a obzrela sa po izbe, či nezhliadne niekoho. Izba bola už čisto
      vyriadená.
    </p>
    <p>
     — Sadni si, — ponúka ju ňaňa Mara.
    </p>
    <p>
     — Ďakujem, veď som neustala.
    </p>
    <p>
     — No, len si sadni, hľa tu na stoličku, — a vstala hore, aby potisla trocha bližšie
      stoličku.
    </p>
    <p>
     — Ďakujem, — odpovedala táto usadzujúc sa.
    </p>
    <p>
     — A kde sú tvoji?
    </p>
    <p>
     — Syn šiel mlieť a nevesta zabehla k materi. Ale neviem, čo má tam toľko vystávať. Už sa
      mohla dávno vrátiť domov. Roboty jesto, ani neviem, čo driev chytiť. A pre dieťa nemôž’.
      Predtým aspoň malá Mara ho povarovala alebo povozila. Ale tá musí ísť teraz do školy. I tú tak
      tvrdia! Za našich čias to ani tak prísne nebrali, a predsa sme sa naučili i katechizmus i
      zákon.
    </p>
    <p>
     — Veru je to už tak, všetko teraz inak ide. Či si teraz môžeš vlastnému dieťaťu rozkázať?
      — dupluje Zuza.
    </p>
    <p>
     Ňaňa Mara súhlasne prikývla hlavou a opýtala sa:
    </p>
    <p>
     — A u vás ste zdraví?
    </p>
    <p>
     — My sa len ta máme. Ďakujem za opýtanie. Nie že by sme boli chorí, len ja už nedostačujem
      tak, ako kým som bola mladšia. Teraz sa už večera ledva dočkám. A keď si i ľahnem, tak neviem
      ani, na ktorý bok si mám ľahnúť. Tak ma všetko telo bolí a najmä ľadvia… ako by ma niekto bol
      dobil.
    </p>
    <p>
     — Veru sa to človek cez deň umolestuje! Ja sa, pravda, ešte nemôžem tak veľmi žalovať, bo
      ešte som dosť rezká do roboty, ale už i ja cítim, že to nejde tak ako driev.
    </p>
    <p>
     — U nás by sme sa ešte ta mali, ale ja mám veľkú starosť, — nadpriada Zuza.
    </p>
    <p>
     — Čo za akú?
    </p>
    <p>
     — Nuž trápi ma ten môj brat. Ľúto mi ho je.
    </p>
    <p>
     Ňaňa Mara zbystrila pozor, šibla zvedavo po Zuze. Táto sedela ticho, tvár mala vážnu,
      pokojnú, oči trocha nadol sklopené.
    </p>
    <p>
     — Hádam len neochorel. Veď som sa práve včera stretla s ním na ulici, — spytovala sa už
      cele nevinne.
    </p>
    <p>
     — Ach, božechráň! To už nie. Je zdravý, na svoj vek neúrečný. Len to je tá chyba, že je
      samotný, opustený…
    </p>
    <p>
     — Veď má syna i nevestu…
    </p>
    <p>
     — Daj ty pokoj! To je nič! Či ti nevesta vie okolo takého staršieho? Či mu po vôli uvariť,
      či sa s ním pozhovárať, opatriť ho. Vieš, ako je. Mladší, tí nás nerozumejú, tí len po svojom.
      Môjmu bratovi nemá kto ani uvariť ani oprať. No — zle je s ním! A keby nemal z čoho?! Ale taký
      majetok, všetko plno, všade hojnosť. Tak by si mohol nažívať, že len tak môže byť… — zastala a
      pozrela na ňaňu Maru.
    </p>
    <p>
     Táto mlčala.
    </p>
    <p>
     — Už sme sa na tom ustálili, že by bolo najlepšie, keby sa oženil. Čože má takto osamote
      žiť. Dvom je predsa veselšie. On je človek tichý, i s nebožkou žil v pokoji. Nebolo počuť o
      ňom nič. Tak čo by sa oženil. Veď je dobre zaopatrený a o výživu nemá sa čo starať. — Tak som
      prišla, reku, poznáme ťa dobre, — a ja som ťa vždy rada videla a nechcela by som, aby sa
      ledajaká v mojom rodičovskom dome a majetku prehŕňala. Či by si ty, reku, nemala vôľu za môjho
      brata sa vydať. Veď vieš, nie je ani pijan, ani že by hrešil alebo bol zlostný.
    </p>
    <p>
     — Viem ja to. Ale keď som sa zostarela vo vdovskom stave, tak už len i v ňom zostanem, kým
      bude vôľa božia.
    </p>
    <p>
     — Veď ja ťa nechcem nútiť, ale si rozváž. Na starosť budeš zaopatrená a budeš mať v
      hojnosti všetko. Môj brat ti i miesto ofúkne, lebo ťa chce. Ja ani neviem, čo je to, ale len o
      tebe hovorí. Chváli ťa, ako čo by ani druhej na dačo súcej ženy na svete viac nebolo… A že ako
      by ti dobre bolo… Hľa, i syna si už oddelil. Zem si dal do árendy — a jednu napoly. Nechal si
      pre seba len kapustnicu, humno, vinicu a niečo pod kukuricu. Od syna dostane ročite k tomu
      desať metrov pšenice a pätnásť kukurice. Vytučí si z toho bravy, aké chce. Nuž tak čo? Či tam
      jesto roboty, deti alebo čeľaď, ktoré by bolo treba obchodiť? Žili by ste si ani dva holuby.
      Nuž tak!
    </p>
    <p>
     — Ale tajdiže a nepleť! — usmiala sa táto, bo jej lahodno bolo počuť spomínať dva holuby.
    </p>
    <p>
     — Ja by som ti, Marka moja, z úprimného srdca dopriala, no, a k tomu i môjmu bratovi.
      Vieš, že sme len dvaja, on a ja, nuž tak komuže by, ak nie jemu, chcela, aby sa mu dostalo
      svedomitej, dobrej a opatrnej ženy.
    </p>
    <p>
     — Nuž, čo je pravda, to je pravda, — povedala táto. — Veru som ja, ak som nenahonobila,
      tak som nezmárnila. Možno, že iná na mojom mieste by nebola ani toľko. Lebo vieš, že môj
      nebožký bol trovný a rád sa zabavil. Ale ja som vždy, kde som len mohla, ukladala grajciar ku
      grajciaru, aby mi deti nevyhodili na starosť, že im nezostalo nič po rodičoch. — Rozhovorila
      sa, bo jej dobre padlo, že ju pochválila. No, a pravdu rečúc, jej i lichotilo, bo Sochár bol
      jeden z najprvších gazdov a ani jeden z doterajších pytačov sa mu nevyrovnal.
    </p>
    <p>
     Medzitým nevesta vrátila sa domov. Už bola v pitvore a práve chcela vstúpiť do chyže, keď
      počula rozhovor. Zastala trocha.
    </p>
    <p>
     — Kto to môže byť? — myslí si, bo hlas jej bol neznámy. Neponášal sa ani na susedin ani na
      kmotrin ani na ňanin, vôbec na žiaden z tých, ktorých majitelia chodievali častejšie k nim.
      Práve vtedy Mostíčka nahovárala svokru, aby sa vydala za Sochára.
    </p>
    <p>
     Kadenáhle vybadala, o čom sa hovorí, vykradla sa potichu von, ale potom vrátila sa dnu
      rezko do pitvora. Psa, okolo nej obskakujúceho, s veľkým hurtom vyhnala von a vošla do chyže.
    </p>
    <p>
     Naše ženičky, upozornené lomozom v kuchyni, zamĺkli.
    </p>
    <p>
     Ona akoby nič privítala Mostíčku, zložila zo seba vrchné šaty a obliekla domáce. Ale potom
      vzala na ruky chlapca.
    </p>
    <p>
     Mostíčka pozrela na nevestu, či niečo nevybadala. No táto akoby nie, ihrala sa s dieťaťom,
      ktoré jej ustavične džavotalo.
    </p>
    <p>
     Uspokojená vstala hore, napravila si na hlave ručník a poberala sa domov.
    </p>
    <p>
     — Čože tak náhliš? — zdržuje ju domáca. — Poseď si ešte u nás.
    </p>
    <p>
     — Ach, ďakujem! Nemôžem, vieš, ako je, — len čo vykročíš z domu, tu keď prídeš domov, v
      každom kúte plno práce. Už som sa i tak zmeškala. Zbohom! — a vyšla von.
    </p>
    <p>
     Ňaňa ju vyprevádzala až pred uličné dvercia. Tu Mostíčka zastala, poobzerala sa, či ich
      nik nepozoruje, pristúpila bližšie ku Koštiaľke a utlmeným hlasom jej povedala:
    </p>
    <p>
     — Tak čo, Marka? Bude z nás niečo? Hovor, aby som mohla bratovi povedať, čo a ako.
    </p>
    <p>
     Mostíčka za chvíľku mlčala. Potom si vzdychla a povedala tichým hlasom:
    </p>
    <p>
     — Vieš čo, Zuzka moja? Ja ti už len na vdovskom chlebe zostanem; keď som do týchto čias
      mohla, tak i naďalej v ňom budem zotrvávať.
    </p>
    <p>
     — Dobre si rozmysli, — hovorí jej táto vážne. — Vtedy lapajme šťastie, keď sa nám ponúka.
      Vieš, čo sa ti ponúka… Či by si sa vydala do domu, kde je veľká čeľaď a malé deti? Há? Či ti
      ošomre niekto voľačo? Nemáš tam ani veľkého ani malého a — všetkého nadostač.
    </p>
    <p>
     — Veď ja to všetko viem, ale… a zase…
    </p>
    <p>
     — No, len si rozmysli, aby si sa neprenáhlila, — hovorí jej láskavo, bo zbadala, že začína
      sa v nej nepokoj a že je na rázcestí. — Zbohom! — privolala jej a rýchlym krokom vzdialila sa,
      ako by sa obávala, že jej odpovie.
    </p>
    <p>
     Ňaňa Mara pozrela za ňou, potom sa vrátila do izby.
    </p>
    <p>
     Eva, nevesta, len čo vkročila svokra dnu, už sa jej opýtala:
    </p>
    <p>
     — Počože chodili sem ňaňa Mostíčka?
    </p>
    <p>
     — Ach, nuž len tak. Bola vraj tu v ulici, tak že sme sa dávno nevideli, tak ma prišla
      pozrieť, — tajila stará. Dákosi sa jej nechcelo von s pravdou. — Prikazovala mi, aby som
      nikomu nevravela, — pomyslela si a šla po svojej robote.
    </p>
    <p>
     Onedlho zarachotil pred vrátami voz a zastal. Eva vybehla von, vráta otvorila a Martin,
      jej muž, vohnal kone s vozom do dvora, kde mu žena pomáhala kone vyprahúvať.
    </p>
    <p>
     — Martin, — hovorí k nemu. — Ja by som vám voľačo povedala.
    </p>
    <p>
     — Čo takô?
    </p>
    <p>
     — Aleže nepovedzte materi, lebo by bolo zle, že som načúvala. Veď ich zase pýtajú, a to
      starý báťa Sochár, tí si poslali sestru. A hľaďte, mne sa všetko tak zdá, že sú nie od toho,
      lebo keď som sa ich spýtala, prečo boli ňaňa u nás, tak mi nechceli ani povedať.
    </p>
    <p>
     — Ale čo sa majú vydávať! — zvolal tento nevrlo. — Či im je nie dobre? Sedia si vo svojom,
      majú, čo im načim, a nám sú tiež na dobrej pomoci.
    </p>
    <p>
     — Veď ja si tiež tak hútam. A už sa i sama stariem, že ako to bude, keď nám obom dochodí v
      lete na poli robiť, kto nám opatrí doma. Ale čože je, keď im nemôžem povedať, lebo by mi mohli
      vždy na oči nadhadzovať, že sa mohli dobre vydať, že im mohlo lepšie byť a že som ich len ja
      odhovorila…
    </p>
    <p>
     — Máš pravdu, my im nemôžeme brániť, hoci nám budú chýbať. Nech si sami rozmyslia, ako
      majú urobiť.
    </p>
    <p>
     Medzitým kone vypriahli, voviedli do staje, kde ich uviazali, i voz pod cieňu vtisli. Muž
      potom dal statku krmu do rebrín a šiel sa trocha očistiť, kým žena ponáhľala sa mu niečo
      predložiť na jedenie.
    </p>
    <p>
     Ňaňa Mara ale už bola predtým odišla z domu. Nedalo jej pokoja. Nuž šla k bratovi poradiť
      sa. Lež tu tiež nenašla, čo hľadala, lebo jej brat dorovna povedal:
    </p>
    <p>
     — Čože ti mám radiť? Šťastie sa ti ponúka zriedkave. Ak sa vydáš, budeš jedna z najprvších
      gazdín a ak sa nevydáš, i tak máš na čom žiť. Urob si, ako vieš.
    </p>
    <p>
     I vracala sa naspäť s väčším ešte nepokojom, ako mala predtým. Musela ísť popri sklepe. Už
      prechádzala popri ňom, keď zavolala na ňu židovka, žena to kupca Dávida Diamanta.
    </p>
    <p>
     — Pani gazdiná! Kdeže tak ponáhľate, aká ste hrdá, ani sa len neobzriete!
    </p>
    <p>
     — Ach, nuž pre samú starosť neviem ani, kde mi hlava stojí, — odvetila táto.
    </p>
    <p>
     — Veď to všetci máme, — a prešla si pod ručník rukou, aby si strapaté vlasy, ktoré jej
      spadli do tváre, napravila. — Hľa, pre veľkú robotu som sa ešte ani nestačila obriadiť, —
      pokračovala, akoby na výhovorku. A veru i bez poznámky bolo vybadať, že má pravdu, lebo vo
      vlasoch sa jej belelo ešte i teraz hodne páperia. — Čože vy môžete mať za starosť? —
      pokračovala ďalej. — Ste zdraví a málo vás je, ale ja? Tu jedno, tu druhé plače, tretie pýta
      chleba, štvrté aby som do školy vystrájala. Pritom ale, len čo začnem jedno lebo druhé
      obliekať lebo česať, i desať ráz mi treba prácu tak nechať a utekať do sklepu, kde už buchocú
      na dvere, aby som im dala za grajciar sirky alebo cukru. — Medzi rečou si ruky skrížila na
      prsia a pokyvkovala hlavou na ňaňu Maru, aby i tým dokázala, koľko má starostí.
    </p>
    <p>
     — Hej, každý vie najlepšie, ako mu v hrnci vrie! — odvetila ňaňa Mara.
    </p>
    <p>
     — Hádam sa vám dáke nešťastie pridalo a či vám je niekto chorý? — vypytuje sa židovka
      zvedavo.
    </p>
    <p>
     — A už to nie, ani jedno, ani druhé.
    </p>
    <p>
     — Nuž a tak?
    </p>
    <p>
     — Ale viete, veľká starosť mi padla na väzy.
    </p>
    <p>
     Diamantka len tak horela od zvedavosti. Ona vôbec o všetkých občanoch vedela, kde čo. O
      každom vedela, aký je i ako stojí. Jej povaha už bola taká, že zvedavosť jej nebola nikdy
      ukojená, takže vždy jastrila za niečím.
    </p>
    <p>
     — Ste zdraví, opatrujete sa ako načim; či hádam ste sa s nevestou poináčili? Lebo veru
      terajšie mladé ženy nevedia si tak svokru uctiť, ako by bolo načim.
    </p>
    <p>
     — Ach, ja nemám proti mojej neveste žiadnu ponosu.
    </p>
    <p>
     — Nuž tak povedzte! Veď viete, keď sa vyžalujete, hneď vám na srdci odľahne. A ja že by
      som druhému niečo povedala? No, to už nie! Keby ste vedeli, čo ja všetko viem. Čo by som ja
      mohla! Ale ja zato nepoviem, lebo viem, že by som si s tým len sama poškodila.
    </p>
    <p>
     — Ale, nuž nikdy mi nedajú pokoja, — začala ňaňa Mara a chcela ísť.
    </p>
    <p>
     — Kto?
    </p>
    <p>
     — Ale viete, zase chodili k nám, žeby som sa vydala. Iba mi oštaru robia.
    </p>
    <p>
     — Ja reku, že čo! Veď na to môžete byť hrdá! Koľko jesto takých, čo by sa chceli vydať, a
      nikto sa o ne neobzrie. A za kohože? — spytovala sa židovka ďalej.
    </p>
    <p>
     — Ale nuž, — začala ňaňa Mara a ručníkom pekne poskladaným si prešla ústa. — Čo vám
      povedať? Hneď by boli reči.
    </p>
    <p>
     — Čo? Ale ja? Ja že by som povedala? Nech hneď tu skapem, ak len jedno slovíčko poviem. Ja
      že by som reči robila? Veď ja veľa viem a také veci, o ktorých sa svetu ani nesníva. Ale je to
      u mňa všetko zahrabané. Hádam báťa Matej Klokoš?
    </p>
    <p>
     — Ale ba! To by bolo!
    </p>
    <p>
     — Nuž a ktože?
    </p>
    <p>
     — A nepoviete?
    </p>
    <p>
     — Na môj’ hriešnu dušu, ani môjmu Dávidovi, nie že by druhým.
    </p>
    <p>
     — No tak, — a pristúpiac bližšie k Diamantke zašeptala jej: — Mišo Sochár poslal svoju
      sestru Zuzu, čo je za Mostíkom vydatá, na prepáčky k nám.
    </p>
    <p>
     — Taák! — zvolala židovka začudovane a spľasla rukami. — Nuž a vy, stvora božia, ešte sa
      žalujete?
    </p>
    <p>
     — Nuž a čo?!
    </p>
    <p>
     — Ale veď je to predsa šťastie, a aké šťastie! Či vy viete, do akého gazdovstva sa vy
      dostanete? Veď je to bohatý! Len sa vy ta! Len vy prisľúbte! Čo hútate? A ešte vraj starosť!
      Aká starosť? Šťastie, povedzte, šťastie! Ani neverím, že by ste sa neboli v čepčeku narodili!
    </p>
    <p>
     — Ale ja môžem i takto, — začala ňaňa Mara.
    </p>
    <p>
     — Dajte si pokoj, stvora božia! Doma sa len zoderiete, všetko bude na vás visieť. Kdežto
      takto by ste si oddýchli, žili by ste si ako pani. A potom, — doložila rýchlo, keď videla, že
      ju chce v hovore prerušiť, — či vy viete, že budete môcť i vašim deťom pomáhať? Nagazdujete si
      či z hydiny, či z druhého. Veď sa vám tam budú peniaze liahnuť. Nuž tak!
    </p>
    <p>
     — Ej, dajte vy pokoj, nie je všetko zlato, čo sa blyští!
    </p>
    <p>
     — No, ja len toľko hovorím, že ak sa teraz nevydáte, že budete na večnosť banovať. A ja by
      som vám ešte i niečo poradila —
    </p>
    <p>
     — Čo?
    </p>
    <p>
     — Žiadajte od neho na písme, aby vám zabezpečil aspoň sedemsto zlatých.
    </p>
    <p>
     — Ale ja? — vraví táto urazená, — ja že by som na kontrakt?
    </p>
    <p>
     — No a čože by zato? Keď chce mať ženu taký gazda, nech platí. Veď to už tak prišlo do
      módy.
    </p>
    <p>
     — Ej, ja to už neurobím, aby prstom ukazovali na mňa. Ja, ak sa vydám, tak sa tak, ako to
      bolo do tých čias vo zvyku.
    </p>
    <p>
     — No veď vás i tak vaša čiastka neminie, ani vdovské právo, ak by vám muž zomrel. Hľa, i
      Kováčka už tretieho muža pochovala a všade zgrabla niečo, takže jej syn už i chyžu vystavil. A
      to všetko, čo po mužoch dostala. A čo? Tá ešte i teraz myslí na štvrtého!
    </p>
    <p>
     — Ach, božechráň! — zvolala ňaňa Mara pri myšlienke, že ak by i ona.
    </p>
    <p>
     — Veď ja to nemyslím na vás. Ale Kováčka sa poteší a vraví, že jej je to už od boha tak
      súdené, aby mužov opatrovala a pochovávala. Pritom je čerstvá a sukne nosí také, že len tak
      šuchocú, keď ide do kostola. Nuž tak!
    </p>
    <p>
     Na veži začali biť hodiny a za nimi sa ozval zvon, hlásajúc ľuďom poludnie.
    </p>
    <p>
     — Jaj, bože môj, ako ten čas beží. Veď je to už obed! — zvolala ňaňa Mara naľakaná. — Už
      sa to len človek zahovorí. Zbohom! — zvolala a ponáhľala sa domov.
    </p>
    <p>
     — Nezabudnite, čo som vám povedala, — zavolala za ňou židovka. — Ja som už mnohým poradila
      a prichvaľovali si. Počúvnite ma! Nikdy viac! Pamätajte si!
    </p>
    <p>
    </p>
   </div>
   <div type="chapter">
    <head>
     III.
    </head>
    <p>
    </p>
    <p>
    </p>
    <p>
     Ňaňa Mara od toho okamženia, ako prišla Sochárova sestra ku nej na prepáčky, nemala
      pokoja. Nevedela sa rozhodnúť. Jej samej nebolo do vydaju, ale keď si pomyslela, že jeden z
      najprednejších gazdov očkom hodil po nej, v akom dome a dvore by sa mohla prechodiť a, ako jej
      židovka nadštrkla, ešte i svojim deťom pomôcť, tak veru mala čo rozmýšľať, áno, i hlavu si
      lámať nad tým, čo má urobiť. K tomu zrazu i úprimný pomer medzi ňou a synom a nevestou
      prestal. Mlčali navzájom, takmer si ani do očí nepozreli. Reč bola chladná, ostýchavá. Myslelo
      sa inšie, ako čo sa hovorilo. Medzi to prichádzali ženičky. Každá si vymyslela nejakú príčinu,
      ale nakoniec, keď zostali s ňaňou Marou samotné, začali vychvaľovať Sochára, jeho dobrotu,
      bohatstvo, a ako by to bolo dobre, keby sa zaňho vydala.
    </p>
    <p>
     Ona konečne už nemohla vydržať, najmä keď videla, že syn a nevesta mlčia. Nuž pomyslela
      si, že by sa jej asnáď chceli i striasť a k tomu i tie skvelé obrazy, ktoré boli pred ňou
      maľované od poslov, tak účinkovali na ňu, že spoly privolila.
    </p>
    <p>
     Na druhý deň pred večerom, už sa bolo zmrklo, keď báťa Sochár, pečlivo vyumývaný a s
      vlasmi prihladenými, vyparádený, v novom kožuchu a nohaviciach prišiel do Koštiaľov.
    </p>
    <p>
     — Pán boh daj dobrý večer! — privolal domácim a poobzeral sa trochu ostýchavo.
    </p>
    <p>
     Syn sedel za stolom, Eva varovala chlapca, kdežto ňaňa Mara stála pri stole a nadievala si
      kúdeľ.
    </p>
    <p>
     Obzrela sa. Keď videla Sochára, mala z nôh spadnúť od ľaku.
    </p>
    <p>
     — Vitajte, — vraví mladý Koštiaľ, — a sadnite si!
    </p>
    <p>
     — A ver sa i zíde, — prehovoril tento. — Celý deň sa utrmáca človek, tak sa mu podvečer
      zažiada oddýchnuť, — hovoril stiesnene a sadol si ku oknu za stôl a zakašlal z nesnádzí.
    </p>
    <p>
     Ňaňa Mara nepovedala ani slova, len chytro uviazala kúdelku o kúžeľ, nastokla na
      kolovrátok, sadla si k nemu do kúta, aby tam priadla.
    </p>
    <p>
     Nastala tichosť.
    </p>
    <p>
     — Hm, hm, — oddŕhal Sochár, — máme peknú jeseň.
    </p>
    <p>
     — Obstojná, — odvetí mladý, — cesty sú nie plané, môže sa i doviezť všetko domov, čo
      načim, i v poli si zvŕšiť robotu.
    </p>
    <p>
     — I oziminy začínajú sa zelenieť, — pokračuje Sochár. — Ja, reku, že všetko zrno v zemi
      spreje v tej veľkej suchote, ale ten dáždik mu pomohol.
    </p>
    <p>
     — Pekne klíči.
    </p>
    <p>
     — Len teraz keby aspoň do týždňa Hospodin zachránil od tuhých mrazov, aby mu mráz korienky
      nepovyťahoval, tak môže byť úroda. Ale, — odkašlal si. Zastal v nesnádzach.
    </p>
    <p>
     Všetci naňho pozerali, len ňaňa Mara sklopila hlavu. Ruky sa jej triasli pod kúdeľou od
      rozčúlenia.
    </p>
    <p>
     — Veď som ja onô, — no bodajže ťa, ako mi zasadlo, — vyhováral sa, keď si pomáhal
      oddŕhaním, a pritom dodal si smelosti. — Veď som ja prišiel, veď už hádam viete. Treba mi
      pomoc v dome, tak reku, či by si, — obrátil sa ku ňane Mare, — nechcela ísť za mňa, veď by ti
      nebolo najhoršie. — Vydýchol si a prešiel si rukou po tvári ako po nejakej ťažkej robote.
    </p>
    <p>
     Ňaňa Mara za chvíľku mlčala, potom ticho odvetila:
    </p>
    <p>
     — Dobre mi je aj takto.
    </p>
    <p>
     Syn pozrel si na ženu. Tá sa mu usmiala súhlasne. Boli radi obidvaja, lebo sa nazdali, že
      sa mať vydá.
    </p>
    <p>
     — Veď ja viem, že ti je dobre, ale by ti u mňa tiež nebolo najhoršie. Všetko mám
      pripravené či v komore, či na povale, či na poli, či v pivnici. No, mala by si všetko pri
      ruke. A potom, veď ja, reku, že na hotovo, veď si Zuze prisľúbila, keď to bola predvčerom u
      vás.
    </p>
    <p>
     — Veď som, ale keď je to ťažko.
    </p>
    <p>
     — Čože by bolo? Nuž či budeš ďaleko? Na druhej ulici! Či ja budem zatvárať pred tvojimi
      deťmi a vnúčatami od ulice dvere? Môžu prísť pre mňa, kedy im vďaka. I ty ich môžeš navštíviť,
      ja ťa nebudem zdržiavať. Veď sú tvoje. Keď poriadiš, opatríš dom, môžeš.
    </p>
    <p>
     — Veď sa to tak hovorí a sľubuje, ale potom.
    </p>
    <p>
     — Keď ja poviem voľačo, tak to tak musí byť, ako čo ti vravím.
    </p>
    <p>
     — Nuž a vy čo? — obrátila sa zrazu k synovi a neveste.
    </p>
    <p>
     — A čože my, — odvetí syn, — urobte si, ako viete. My sa do toho miešať nemôžeme, aby ste
      nám pozdejšie výčitky nerobili. My vás chceme, ale…
    </p>
    <p>
     — Chcú sa ma striasť, — prešlo jej mozgom a srdce ju zabolelo.
    </p>
    <p>
     — Nuž keď je tak, tak nedbám, poručeno bohu!
    </p>
    <p>
     — Tak pôjdeš za mňa?
    </p>
    <p>
     — Keď musím…
    </p>
    <p>
     Sochár bol vytešený, že ani nevedel, čo si má počať od radosti. Vytiahol mešec, z neho
      vzal desiatku. Vstal, podal jej ju:
    </p>
    <p>
     — Na, kúp si za ňu, čo ti načim.
    </p>
    <p>
     Ona nehybne sedela.
    </p>
    <p>
     — No, len si vezmi, čo sa máš hanbiť.
    </p>
    <p>
     Natiahla ruku k nemu, on jej peniaze položil do dlane. Odložila si do vrecka bez toho, aby
      bola pozrela naňho. Tak sa hanbila.
    </p>
    <p>
     Potom sa obrátil ku neveste:
    </p>
    <p>
     — Dievka moja, zabehni po litru vína, čo by sme si hádam zapili.
    </p>
    <p>
     — To už nie, — vraví syn. — Eva, choď a dones, — a dal jej peniaze. Nevesta skočila a
      svižným krokom šla po víno do krčmy.
    </p>
    <p>
     Onedlho sa vrátila.
    </p>
    <p>
     Keď si vypili, trocha sa ešte meškal a pri odchode povedal:
    </p>
    <p>
     — Keby si mi i ty dala ručník ako záručnô.
    </p>
    <p>
     Ona mlčky vyšla do komory, vytiahla z truhly nový, novučičký ručník a podala mu ho.
    </p>
    <p>
    </p>
    <p>
     — — —
    </p>
    <p>
    </p>
    <p>
     Už dávno zahasili svetlo a políhali si na odpočinok, keď ňaňa Mara ešte bdela na svojej
      posteli. A spánok neprichádzal jej na víčka. Hlava jej hučala od myšlienok. Keď podávala
      Sochárovi ručník, zdalo sa jej, ako by sa zrazu bola oddelila od tohoto domu, v ktorom väčšiu
      časť svojho života trávila, kde, pravda, viac starosti ako radosti pocítila. — Ale tie kúty,
      to všetko predsa jej bolo milé, svojské. Teraz ona má stadeto odísť, odtrhnúť sa od svojho
      krbu a ísť opatrovať cudzích…
    </p>
    <p>
     No, zase premohli ju skvelé výhľady. Bude prvá gazdiná. Keď pôjde do kostola, jej
      závistnice budú žltnúť od zlosti. Ona im ukáže, že je viac, že…
    </p>
    <p>
     — Ako to bude bezo mňa s vnúčenci? — I padla na ňu clivosť, takže ani nezbadala, len keď
      jej slzy začali tiecť po tvári. — A keby len ten môj syn bol aspoň jedno slovíčko povedal,
      žeby zostala, žeby sa nevydávala! Ale nič. Zaiste je už napravený od nevesty. Tá už ťažko
      čaká, aby bola sama gazdiná. Ako čo by i do týchto čias nebola ňou bývala.
    </p>
    <p>
     — Nevďačníci, — hútala si, — tak je to, deti mať! Odchováš ich, a potom si na ťarchu. —
      Zase jej prišlo na pamäť, čo jej vraveli, aký je to dobrý človek, že nič nezažije bez ženy,
      ako jej bude… I uspokojila sa. Pritom všetkom najväčší žiaľ pocítila pri myšlienke, že si musí
      vnúčatá opustiť.
    </p>
    <p>
     — Čo bude s nimi? — myslela si. — Kto ich opatrí? — Vtom zmrvil sa v kolíske malý Martinko
      a zaplakal. Vstala hore. V izbe bolo len pološero, bo na jasnom nebi svietil mesiac, ktorého
      blesk dral sa dnu cez oblok, takže bolo vidno kolísku i skopané dieťa v nej.
    </p>
    <p>
     Nahla sa nad vnúča, poukrývala ho, pohladkala a učičíkala. Ono vopchalo si pravej rúčky
      palček do úst a začalo ho cickať, ľavou švolilo po perinke a zrazu ju zodvihlo a pohladkalo
      ňou tvár starej matere a zašeptalo:
    </p>
    <p>
     — Tajká!
    </p>
    <p>
     Už beztak rozcítená, nemohla sa zdržať i zaplakala.
    </p>
    <p>
     — Ach, deti moje, deti! — šeptala a šla od kolísky ku malej Marke, ktorá pri peci spala. —
      Kto vás bude opatrovať na leto, keď už starej matere nebudete mať, a otec i mať budú musieť
      ísť do poľa. Ach, veď už budete ani siroty. Nebudeš ty už mať, kto by ťa opatril, ošetril tak
      ako tvoja tajká!
    </p>
    <p>
     — Čo je vám, mamo, že tak plačete? — spytuje sa jej zobudivší sa syn.
    </p>
    <p>
     Len vtedy zbadala, že vykladá nahlas.
    </p>
    <p>
     — Ale, nuž ľúto mi je, že musím tieto drobizgy opustiť!
    </p>
    <p>
     — Veď nemusíte, ktože vás prinúti!
    </p>
    <p>
     — Ach, keď už ani vy nestojíte za mňa!
    </p>
    <p>
     — Za koho?
    </p>
    <p>
     — Nuž za mňa!
    </p>
    <p>
     — A ktože vám to povedal?
    </p>
    <p>
     — Či ste mi len jedným slovom povedali, aby sa nevydala?
    </p>
    <p>
     — Ak je len tá príčina, tak len zostaňte, — zvolala nevesta. — Veď nás to s Martinom dosť
      mrzelo, že pôjdete. Ale ako sme vás mohli zdržiavať, keď sme sa báli, že vy chcete a potom že
      by ste nám mohli na oči nadhadzovať. Veľmi radi budeme, keď budete u nás.
    </p>
    <p>
     — A či to naozaj? — spytuje sa už uspokojená.
    </p>
    <p>
     — Pravdaže naozaj, — odvetí veselo syn. — Len si ľahnite pekne spať a netrápte sa. Budeme
      spolu nažívať ako dosiaľ.
    </p>
    <p>
     — No, keď je tak, tak sa nevydám. Čo mám slúžiť cudzím a otĺkať cudzie prahy, keď mám
      svoje, — povedala spokojne uložiac sa. — Ach, pane bože, pomáhajže! — vzdychla si ešte.
      Onedlho nastala tichosť v izbe, len spokojný dych spiacich šumel po nej.
    </p>
    <p>
    </p>
    <p>
     — — —
    </p>
    <p>
    </p>
    <p>
     Ráno ňaňa Mara hneď za horúca poslala nevestu s desiatkou k Sochárovi, aby mu ju vrátila a
      ručník aby doniesla naspäť.
    </p>
    <p>
     Tak sa zvŕšili vohľady u ňane Mary.
    </p>
   </div>
  </body>
 </tei:text>
</tei:TEI>
