<?xml version="1.0" encoding="utf-8"?>
<tei:TEI xml:id="SLK194336" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Kotlín (Časť druhá) : ELTeC edícia
    </tei:title>
    <tei:author ref="viaf:12321448">
     Vajanský, Hurban [Svetozár] (1847-1916)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     71170
    </measure>
    <tei:measure unit="pages">
     323
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:12321448">
      Vajanský, Hurban [Svetozár] (1847-1916)
     </tei:author>
     <tei:title>
      Kotlín (Časť druhá)
     </tei:title>
     <tei:pubPlace>
      Turčiansky Sv. Martin
     </tei:pubPlace>
     <tei:publisher>
      Matica slovenská
     </tei:publisher>
     <tei:date>
      1943
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="medium"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-02-01">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Kotlín (Časť druhá)
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <div type="chapter">
    <head>
     I. Dvojaká morálka.
    </head>
    <p>
    </p>
    <p>
    </p>
    <p>
     Andrej Lutišič odložil nedofajčenú, dávno zhasnutú havanu na bronzovú mištičku, hlavu
         oprel na peľasť a po divnej vnútornej práci rozpomínania klesol do polosna. Mnohé mu prešlo
         mysľou, a keď sobral všetko dohromady, nebolo v celom hodiny úplne šťastnej…
    </p>
    <p>
     Všetko, čo predumal od rána, opätovalo sa v jeho duši skomolené a čudnou fantáziou
         polosna, pomäteno, vo zveličených, poprekrúcaných formách; poriadok času a miesta prestal,
         osoby a deje popreplietaly sa chaoticky. Z bohatého klubu peštianskeho, v ktorom Dr. Zernko
         rečnil čudným činom Chalupkovo Mor ho!, našiel sa Andrej na lavici slovenského gymnázia
         nepripravený, bez penzumu, a trápil sa, ako pôjde s veľmi vysokou dámou na líšky v
         ošúchanom kabátiku; Máriu Gregušovú videl v Monte Carlo za ruletou, a hneď potom Gašpar
         Skladanský mieril na neho v Aue z ťahanej pištole priamo do čela. Javno videl blyskotať sa
         jeho oko zpoza mušky. „Do čela mi mieri; Gažo, Gažo, čo som ti urobil?“ Štrbík bez kabáta a
         vesty, s vyjavenými očami beží a za ním s bičom Hugo Gróciuš, prešporský profesor filozofie
         práva… Strany ošúchaného „Észjogu“ padajú s neba ako špinavý sneh. Teta Lota objíma Andreja
         suchými ramenami a Paľko volá o pomoc prenikavým, škrekľavým, vtáčím hlasom.
    </p>
    <p>
     Malý kŕdeľ rozvadených vrabcov so škrekom hodil sa s ostrešia na verandu a zobudil
         Andreja. Vrabce na to nepodbaly, vadily sa ďalej ako na svojom, čeperiac chvosty a bijúc
         rozšírenými krídlami o koberec. Andrej ich kŕmieval otrusinkami, preto boly také smelé.
    </p>
    <p>
     ,Ach, so Skladanským sa mi prisnilo,‘ pomyslel si Andrej a hneď pocítil, že s neho
         soskočila „macholia“, ,dávno tu nebol, vták; tuším, tiež zabúda!‘
    </p>
    <p>
     Vtom bolo počuť kroky od záhrady. Vrabce so škrekom vybrnkly na ostrešie a ztadiaľ
         rovným trepotným letom stratily sa v húšťave obrovskej lipy. ,Vari sa mi ide sen splniť!‘
         podumal a upreno hľadel k záhrade, očakávajúc, že na úzadí kvetného koberca zjaví sa
         vysoká, elegantná postava s hrivou barnavých vlasov, v ruke maliarsky rebríček s mapou.
    </p>
    <p>
     „Vitajte, vitajte,“ zavolal Andrej veselo, hoci ho očakávanie sklamalo, posunul peľasť
         nahor a sadol rovno na diván, podávajúc svoju podlhovastú, žilnatú ruku Miroslavovi
         Štrbíkovi, ktorý bystrými krokmi vybehol hore schodmi verandy. Štrbík už uspel mierno
         stučnieť; duchovný stav jeho bolo mu badať na vyholenej tvári a celom zovňajšku. Priblížil
         sa k divánu a potriasol podávanú pravicu Andrejovu.
    </p>
    <p>
     „Aký pyšný, odkedy má slávne stražianske štallum! Vari vám renegát odpadol od srdca? Kde
         sú naše prešporské časy! Pamätáte sa ešte na „Váhu“ a „štrudelvirta“?“ Andrej prešiel s
         divána na fotel s vysokým operadlom.
    </p>
    <p>
     Miroslav Štrbík málokedy prichodil k svojmu niekdajšiemu žiakovi; nemohol mu odpustiť
         srázne odbočenie od slovenskej pravdy, ktorej ho tak ohnivo učil a ktorá mu predsa bola
         jasná ako tento letný, ambrózický deň. Hneval sa, že Paľko Hlaváň ho lepšie poznal, pálilo
         ho, že pokiaľ Andrej Lutišič bol v biede, vedel radovať sa s radujúcimi sa Slovákmi a
         trúchliť s trúchliacimi, ale keď bez zásluhy, neočakávane zbohatol, nielen zabudol na
         všetko, ale ešte vývodil v maďarskom šovinizme a lial slovenské sily i groše do cudzieho
         koryta. Či už naozaj všetko, čo príde k silám, ku grošu, k vede, vehlasu, šťastiu, musí
         opustiť svoj národ slovenský? Je to boží trest, či kliatba, či nenapraviteľná plemenná
         neresť a podlosť?
    </p>
    <p>
     „Nie na mojej strane je pýcha,“ riekol Miro s úsmevom a sadol na stolec pri stole pred
         divánom. Andrej mu bol písal pred týždňom: „Myslím, že i spravodlivý hnev musí miznúť, keď
         topiaca sa duša volá o duchovnú pomoc. Zahĺbil som sa do náboženských záhad, stalo sa mi to
         potrebou v mojej neresti. Mám predtuchu, že skoro zanechám svoju sklenú kryptu a zamením za
         kamennú, ľahnúc si k dobrodincovi svojmu Imrovi. Príďte, keď si času uhradíte, vypiť s
         lazárom pohár dobrého vínka. Ale sa obrňte, drahý priateľ, nájdete natvrdo uvareného
         neverca.“
    </p>
    <p>
     Mirko nemohol neprísť na úprimný priateľský list a dúfal, že azda ho nakloní k nejakej
         obeti pre stražiansku národnú propagandu. Priateľstvo bohatého, keď i odpadnutého človeka
         môže osožiť v časoch, oživených a sľubujúcich konečné precitnutie polomŕtveho kotlínskeho
         kraja. I v búrkach, ktoré zďaleka hrozily, prospieť môže slovo Andrejovo. Veď už len to, že
         nezúri a nekamaráti sa so stoličnou klikou, posmeľuje veľmi mnohých. Nadto prosil ho bol i
         Skladanský, s ktorým sa raz sišiel u Andreja, aby časom navštívil Andreja, ba Štrbík mu i
         sľúbil písavať o položení priateľovom. Pravda, Andrej nesmel sa dozvedieť o láskavom
         „policajnom“ dozore svojho druha a opravdivého pobratima.
    </p>
    <p>
     „Pán farár, odpusťte môj nerozvážený lístok! Verte, človeku býva niekedy úzko! Hľa, už
         cele do vášho revíru ženie ma bieda!“ (Zasa len bieda, podumal Miro, a stará nechuť v ňom
         skrsla.) Andrej ukázal na roztvorenú knihu na stole; bola to apologia kresťanstva od
         Luthardta. „A tam leží Biblia, a nadto ešte i slovenská; rád bych pohovoriť o večných
         dielach, časné mi už zhorkly, že hovorím s Jóbom: ó, by zahynul ten deň, v ňomž som sa
         narodiť mal, i noc, v nejž bolo rečeno: počatý jest pacholík; bár by deň obrátený bol v
         temnosť, v ktorom som sa narodil!“
    </p>
    <p>
     Štrbík bral do rúk knihy na stole ležiace.
    </p>
    <p>
     „To by bolo po mojom: Luthardt, Biblia — tu Augustínove konfesie… ale čo,“ otvoril
         knihu, ktorá sa mu namanula, „keď pri bielom anjelovi vidím temného démona — hľa,
         Nietzscheho „Also sprach Zarathustra“ a tu zasa Büchner, Darwin, Renan, Moleschott!“
    </p>
    <p>
     „Podľa Písma, pán farár, podľa Písma: všeho skúste, a čo dobrého, toho sa držte!“
    </p>
    <p>
     ,Tys volil to dobré,‘ pomyslel si farár a doložil hlasno:
    </p>
    <p>
     „Písmo arci nikdy neklame, ale my sa veľmi často klameme, i so samým Písmom. Nekáže ono
         páliť sa na všetkých plameňoch. Raz s vysokého múru spadol murár a nič sa mu nestalo, ešte
         sa polepšil, prestal piť. Nuž či mám i ja vyjsť na ten istý múr a soskočiť, aby som stratil
         lámku?“ Andrej sa usmial Mirkovmu žartu a bol rád, že neprejavuje nechuť pohovoriť s
         človekom, ktorého nemal za čo milovať.
    </p>
    <p>
     „Ostatne toho milého Zarathustru mi môžete smelo odpustiť,“ riekol krotko, „on nie je
         pre mňa ,vysokým múrom‘. Mne, nebojte sa, nenahovorí, že som ,nadčlovek‘. Nur ka furcht
         net! Nadčlovek o jednej nohe! A potom, kto všetko zapiera, iste ženie vody na mlyn tým,
         ktorí aspoň niečo tvrdia. Na takú negatívnu akciu musí prísť reakcia kladného, ona sa i vo
         mne búri.“
    </p>
    <p>
     „No, strašné zapieranie, s takou geniálnou smelosťou a úprimnosťou vrhané, zanecháva
         chaos v hlavách, zvlášte mladých. Či nebadáte, že dnes už z každého kríčka čviriká
         ,nadčlovek‘ so žltým zobákom? Nemyslite, že každý z mladých ptencov prečítal a poňal
         Nietzscheho: z piateho, hodne už nečistého potôčika napili sa pokalenej, schválne pokalenej
         vodičky. Žongléri „vedy“, „vedectva“, pochytia jednotlivé, pravda, najtuhšie vety, a vperú
         do mladých hláv, pravda, s cieľom nečistým. A čo môžete dobrého vôbec očakávať od
         mudrovania, ktoré má úlohu zničiť
     <emph>
      „poveru, že je duša niečo nesmrteľného,
            večného, nedeliteľného“!
     </emph>
     A potom druhý raz kričí váš prorok krajného
         dekadentstva vo filozofii:
     <emph>
      „von z vedy vieru v dušu!“
     </emph>
     To je všetko
         dogmatika, i Kant i Hegel sú dogmatici, a Sokrates bol naozaj kaziteľ mládeže a zaslúžene
         pil bolehlav, Platón je hotovým nešťastím ľudského pokolenia, a Kristus vrahom šťastia
         národov! Nuž či to nie je vysoký múr, ba srázna priepasť pre mladé duše?“ Miroslav nevrle
         odložil knihu na stôl…
    </p>
    <p>
     „A potom, čo sa tu diviť, ako niečomu novému, ako odkrytiu? Veď je to len ohňom
         blýskavého štýlu prihrievaná stará kapusta büchnerovská, darwinovská a moleschottovská!
         Inu, hovoria, že prihrievaná kapusta lepšie chutí ako svieža!“
    </p>
    <p>
     „A neprihrievame my všetci vôbec staré kapusty?“ razom spýtal sa Andrej, oprúc hlavu o
         vysoké operadlo fotela.
    </p>
    <p>
     „A čože chcete bez duše? Čo vás nepokojí, prečo ticho nepožívate svojho ohromného
         majetku, prečo sa staráte o niečo, čo v ňom niet, prečo voláte starého priateľa, ako
         píšete, z duchovnej potreby? Čo len vykonáte bez duše!“ Mirovi padly oči na krásnu krajinku
         nad divánom; ona žila mu pred očami… Ukázal na ňu ramenom:
    </p>
    <p>
     „Bez duše! Či tam, na tom krásnom obraze, necítiť duše umelcovej? Či je to mašina, či je
         to fotografia? Nežije duša umelcova v onom priehľadnom tieni, padajúcom s antickej ruiny? A
         v tej diaľke, ktorá sa prepadá do hĺbky… Len to ešte chýba! Emancipáciou mäsa čochvíľa
         ubijú telo, jedmi a hnismi ho napustia, a teraz už idú dušu zabiť. Mnoho hovoria o hygiene,
         ľudí robia otrokmi hygienických pravidiel a ustanovizní, ale do tiel vrhajú otravu
         nesmiernou slobodou mäsa, a duše trávia negovaním!“
    </p>
    <p>
     „Ale, vidíte,“ zamysleno riekol Andrej, pohladil si mäkkú čiernu bradu a uprel zrak do
         ďaleka, „vy by ste ako Slovák a Slovan nemali tak strmo súdiť, tak cele odsudzovať
         Nietzscheho, tohto vášho vraha. Lebo je vrahom Slovanstva, a to kapitálnym: je Bismarck,
         preobrazovaný na poetofilozofa. Tie jeho dravé, groteskné nápady budú stáť mnoho vrelej
         slovanskej krvi. Ale veď práve od vraha treba sa učiť. O katedrálnych dôležitkároch ani
         nehovorím, a o chlapcoch škoda slova stratiť. Ale od priameho, úprimného vraha
         bezprostredne možno sa učiť. Či by nebolo prospešno pre vaše dielo národné (cirkevné vaše
         dielo patrí na iný vrub) dobre uvážiť jeho učenie o dvojakej morálke. O panskej morálke
         totiž a o morálke otrockej. Keď som to čítal, silno prišla mi na um vaša slovenčina a vôbec
         celá vaša slovančina. Nesmejte sa, necigánim: hanebný renegát často premýšľa o vás a vašom
         diele… Nedarmo som behal s vami po „poliach bratislavských“, sedával pod Šlosberkom u
         Šteinera!“ Andrej sa usmial a hodil rukou…
    </p>
    <p>
     „Ako to myslíte?“
    </p>
    <p>
     „Vy žalujete sa neprestajne na utlačovanie, a sami doňho leziete! Keby vás doňho
         nehnali, sami by ste doňho vliezli. Veď nielen na kancli, ale v literatúre, na voľbišti, v
         piesni i próze kážete utrpenie, krotkosť, odpúšťanie, poslušnosť, napríklad kresťanskú
         poslušnosť vrchnostiam, menujúc ich od Boha ustanovenými. Odpusťte, to by bol pekný Boh, čo
         by také niečo ustanovil! Toto, hľa, volá Nietzsche otrockou, chabou, stádnou, ovčou
         morálkou. Nuž keď sa jej chcete pridŕžať, teda trpte, škoda sa žalovať. Žalovaním a
         lamentom kazíte estetickú stranu bôľu a utrpenia! Nebadáte, že proti vašej asketickej
         morálke, celú vnútornú silu a mužnosť podlamujúcej, stojí iná, panská, ktorá hovorí, že
         proti slabému je všetko dovolené: násilie, lúpež, mučenie, zvádzanie diev, umŕtvovanie
         vašich šľachetných pudov. Tak hovorí ich katechizmus, ich „čo jest to?“ a oni sa ho
         pridržiavajú doslovne: násilničia, lúpia, mučia, zavierajú vás pre pletku do dier ako
         púdlov, dcéry ľudu vášho sú im tovarom na uspokojenie vilnosti. A myslíte, že ich to bolí,
         že ich páli svedomie pre skutky ukrutné a tyranské, že ich niekedy nadíde strach pred
         odplatou, spravodlivosťou? Ani im vo sne neprichodí niečo také… Naopak, duchovný otče, oni
         veselia sa, keď vy trpíte, presvedčení, že len to vykonali, čo smeli a museli vykonať. Vy
         ich činy a zločiny proti vám páchané menujete hriechom, zlodejstvom, zlom! Toho oni nikdy
         neuznajú, ani len nepochopia. Dobrom je pre nich skutočne iba súhrn ich fyzických a
         morálnych vlastností; ich sila, panskosť, krutosť, nemilosrdie, využívanie a zneužívanie
         cudzích síl a mokov, to sú pre nich všetko ctnosti, áno, ctnosti, milý môj pán farár!
         Silou, surovosťou, ukrutnosťou bránia panské postavenie svojej krikľavej menšiny oproti
         ohromnej väčšine následníkov morálky otrockej. Povinnosti majú len oproti seberovným,
         oproti slabým majú len korbáč, opraty, a keď sa opovážia len pohnúť, väzenia, putá a
         galeje. Lož je, že by kriminálny kódex bol pre všetkých okrem kráľa a jeho rodiny. On slúži
         na ochranu panskej morálky oproti možnému otraseniu jej zdola. A vy čo na toto všetko?
         Otvoríte ústa, roztvoríte knihu kníh a potešujete svojich otrokov „večnou spravodlivosťou“,
         „pravdou“, ktorá vraj musí zvíťaziť, a na konci koncov odmenou, odplatou za všetky útrapy v
         nebesách. Ach, oni vám s radosťou prepúšťajú nebesá, „vám a vrabcom“, ako hovorí vtipný
         Židko Heine, ale zem si držia sami!“
    </p>
    <p>
     „I páni i otroci sú pod jedným a tým istým zákonom božím!“ riekol ticho Mirko, nemôžuc
         razom podvrátiť toľko nashromaždených tvrdení svojho bývalého žiaka. „Veď vídame, ako sa i
         pánom dostáva blenu — i králi, prví predstavitelia vašej panskej morálky (veď ktože je od
         nich silnejší?), kládli už jemné hlavy na špinavý, krvou poddaných zafarbený nátoň;
         ostatne, každý národ má i silných i slabých, majúcich i nemajúcich, práve ako má zdravých i
         chorých. A čo sa nás, národu verných ľudí, týka — my nepredstavujeme nijakú kastu, nijakú
         vrstvu, tak málo panskú ako otrockú, my sme rezultáty a výslednice celého národa so
         všetkým, čo nachádza sa v jeho lone, so všetkým silným i slabým, panským i otrockým, jemným
         i hrubým, ctnostným i hriešnym. U nás je len tá kapitálna chyba, že náš národ radi opúšťajú
         jeho silní, v ňom a ním k sile prišlí synovia.“ Andrej zbadal narážku, ktorú nemohol
         zapieraním odraziť, lebo bola pravdivá i vzhľadom na neho, zato začal ohnivejšie
         odôvodňovať svoje náhľady.
    </p>
    <p>
     „Ako neopúšťať, ako môžu i zostávať pri vás, keď ste iba stádom poslušných otrokov,
         nepekných, klesajúcich pod čiernou prácou, veční parias — a tam na druhej strane sú silní,
         krásni, naparfumovaní, jemní, interesantní — vždy radostní a vždy plesajúci nad tým, nad
         čím vy plačete… A to ide od veľka do mala, od vecí hromadných až po jednotlivosti! Vy
         čakáte spravodlivosť! Či nevidíte, že ona je celá pri nich a za nich, takže vám nič z nej
         neostalo? Vám prisúdiť spravodlivosť zakazuje ich kardinálny zákon, zákon ich panskej
         morálky. Ľudia teda utekajú od nešťastníkov a kvôli tisícorakým výhodám pripojujú sa k
         tamtým. Či to nie je pochopiteľné?“
    </p>
    <p>
     „Vy teda ospravedlňujete odpadlíctvo od národa pre osobné výhody a pôžitky, vy
         odrodilstvo uznávate za požiadavku vyššej evolúcie?“
    </p>
    <p>
     „Vidíte, brat môj,“ priateľským, kolegiálnym tónom pokračoval Andrej tak, že farárovi
         prišly na um dávne časy a prechádzky na Kozí vrch; „vy priveľa lamentujete na takzvané
         odrodilstvo. Treba sa tomu bližšie prizrieť, a uvidíte, že opravdivého, schválneho
         renegovania národnosti je ešte i u Slovákov málo; poškrabte hociktorého takzvaného
         renegáta, nájdete zemka a Slováka, možno pôvodnejšieho alebo bezprostrednejšieho než vy,
         ,upovedomelí‘. Renegovania je málo, ale áno, veľmi mnoho pridávania sa k morálke panskej, a
         odťahovanie sa od morálky otrockej. Ostatne v tom smysle renegujete i vy a všetci vaši
         inteligentní prívrženci… Vari vzdelanie, škola, groš nepreobrazúva i vašich ľudí na savce
         viac-menej dravé? Nemáte takých príkladov odrodenia sa? A ťažko je to i zazliť, keď môže
         človek voliť medzi zemiakom a ananásom, a najmä nám, ktorí sme sa zrodili v onej panskej
         mravouke, podľa nejž žili dedovia i pradedovia naši. Vy kážete nákovu, a my kladivo, lebo
         sme boli cez pokolenia kladivami. Nákova, nediv sa, že na tebe tlčú — a keď spievaš pod
         údermi kladiva — teda zaspievaj — železno! Bez železa a ocele nebude z vás nič… amen! A
         dosiaľ toho nebolo! Domy stavali ste z dreva, a železom ste iba kopali a orali, ale
         netvorili ostrím jeho národnú česť, slávu a podanie! Pluh a pastierska fujara nemá
         histórie, tú má iba meč!“
    </p>
    <p>
     Mirko videl nejedno ťažké semiačko pravdy v ľahkej pleve, ktorú mu Andrej zručno sypal
         pred oči; uznal, že keby slovenská vec víťazila, naberala síl, odrodilstva by vlastne ani
         nebolo; i to uznať dosť horko mu padlo, že povstávajú i medzi svojimi kladivkári, ktorí
         kujú pre seba. Dokázať mu falš jeho logického skoku, keď kasty smiešal s národmi, stavovské
         rozvrstvenia s organizmom živým národa, bolo by mu ľahko, no nebolo v záujme dobrej veci
         Andreja plašiť v jeho vlastnom dome, a o odrodilstve hovoriť ešte viac u takého významného
         odrodilca bolo dosť chúlostivé.
    </p>
    <p>
     Preto bol rád, keď sa dvere od domu otvorily a Matej s Katarínkou niesli raňajky na
         dvoch tácňach, postavili na slobodný stôl uprostred verandy. Andrej bol rozjarený
         rozhovorom, často vstával, živo posunkoval a zasa sadal do fotela, blýskajúc svojimi očami.
         Štrbík hľadel na neho udivene; miatly sa mu predstavy: či je to známy nepriateľ, renegát, a
         či Slovák, a či nejaký exotický cudzinec v tomto exotickom kúte? V bohato vyšívanom
         indickom chaláte bol naozaj ako nejaký orientálny kňaz. Záduševná dišputa s Mirkom ho
         príjemne rozčúlila, on zabudol na otázky, pre ktoré vlastne pricitoval farára; stará
         urputnosť v ňom ožívala. Nedarmo hovorieval, že jeho vnútro podobá sa kaleidoskopu: keď ho
         potrasieš, vychodí temný ornament, potrasieš ešte, a vyjdú jasné hviezdičky… A to robí
         jedno tmavé a jedno jasné sklíčko vo vnútornosti kaleidoskopu.
    </p>
    <p>
     Andrej ochotne núkal hosťa šunkou s aspikom a natvrdo vareným žĺtkom; nalieval do
         brúseného pohára zlatožltý mok starého dáta. „Nebojte sa, toto nie je fabrika, nie je
         renegátska vlaha, to je pravý svätojurský Slovák!“ I sám chutne jedol a pil so zvláštnym
         gustom.
    </p>
    <p>
     „Všetkého nám dáva božia štedrota,“ riekol Štrbík, odložiac od úst pohár z brúseného
         skla, „a dala by ešte viac, keby sme jej boli hodni!“
    </p>
    <p>
     „Komu dáva, komu nie! Či neviete, že každý pohár čistého slovenského vína platia smädom
         státisíce našich zemkov? Ako pravý národovec nesmeli by ste sa vína ani dotknúť! A ja bych
         mal bývať v nečistej chalúpke, a nie v tomto raji, kúpenom za hŕby zlata! I tu máte kus
         dvojnej morálky! Oh, prekliata politika!!“
    </p>
    <p>
     Štrbík sedel oproti záhrade, neodvetil ani slova; Andrej zamĺkol. Farár až teraz
         rozhľadel sa náležite okolo seba, keď nastala pauza v rozhovore. Jún končil sa a bol
         ideálne krásny. Dni boly slnečné, horúce, nebo jagalo sa od svitu do mrku jemnou, ako by
         rozriedenou modrinou, hlbokou, temer vždy bezoblačnou. A keď sa i priplavily oblaky, boly
         riedke, bavlnené, na krajoch roztrapkané. Pri zori červenaly sa meďovo, pričom blankyt
         prechádzal dozelenkasta. Zato každú druhú, najviac ak len tretiu noc spŕchol hustý, tichý
         dážď, ako by osievaný hustým sitom, a trvával do predsvitu; už na čisté nebo vyronivšie sa
         slnko našlo celý kraj v slzách radostných a menilo ich v brilianty. Ono cez deň sálalo
         pravým letným teplom a rozohrievalo navlhnutú zem, až parila sa. Rastlinstvo pri takej
         blahodati vyvinulo sa neobyčajne bujno, raže stály vyše chlapa, tráva na havranovských
         nižných lúkach išla kravám po bruchá, ba ešte i pŕhľava okolo plotov rozbujnela sa a
         presahovala šedivými hlavičkami plot. V horách rástly lopúchy s listmi ohromnými a čertove
         rebrá boly ako malé palmy. Veľký bor rozvoniaval pryskyricou a čudnou arómou svojich
         šedivozelených ihlíc, lúky a jelšiny oživené boly miliónmi motýlikov, chrobákov a spevom
         nesčíselného vtáctva: bolo pravé dolnoslovenské leto, stále, vlažné a horúce, čas divnej
         bujnosti rastlinnej i zverinnej. Aký by tu mohol byť raj, keby ho nekazila ľudská zlosť a
         prevrátenosť!
    </p>
    <p>
     Andrejova záhrada pred galeriou bola obrazom všeobecnej vegetabilnej úrodnosti a
         abundancie v prírode: rezeda, nasiata okolo chodníkov a majúca byť iba jemnozeleným rámom
         kvetným hriadkam, rozrástla sa, že nebolo vidno chodníkov ani drnu. Ľúbezne rozvoniavala
         miernou, sýtou vôňou, preto ju Andrej kázal šetriť a nechať chodníky zarastené, veď kto
         chce k nemu od záhrady, môže ísť širokým chodníkom okolo múru, oddeľujúceho záhradu i park
         od gazdovských stavísk a dvorov. Záhradníkovi sa nepáčila bujnosť rezedy, kazila mu jeho
         „figúry“ a tiesnila iné, krajšie kvety… táto hlúpa tráva! No Andrej nepopustil. On rád
         hľadel na motýle, ktoré kŕdľami obletovaly rezedu a trasľavými krídelkami oživovaly
         hriadky.
    </p>
    <p>
     Ruže v dvoch bočných kolách kvitly ako ešte nikdy, zvlášte bohatý bol ker prekrásnych
         maslofarebných maršall-nielok — periel ružovej úrody. Betúnie všetkých možných farieb maly
         veľké kalichy, fialky, ostrôžky, paznechtíky kvitly hojne, prázdne klinčeky
         (charakteristický kvet kotlínskych záhrad) iskrily sa tuhou červeňou, ako živé uhlíky medzi
         belasými záhradnými nezábudkami.
    </p>
    <p>
     Uprostred záhrady, nad mramorovým belaso žilkovaným bazénom, hrdý vodomet opálal sa v
         ľahkom, teplom vetierku a jeho briliantový dážď s tichým šumom pršal na bronzových
         Tritónov, trúbiacich na bielych, silno niklovaných rohoch, pršal na dve snehobiele Sirény
         so zvodným poprsím a rybacím zakončením štíhleho panenského tela. Cez vodný kryštál lisly
         sa rybie šupiny od pása spotvorených krások. Keď vetrík tuhšie dýchol, drobný dáždik
         vodometu padol i na rezedu a trávnik za chodníkom. Kyprá, slnkom zohriata, nočným dažďom
         zvlažená zem parila sa: vidno bolo, ako trasie sa vzduch nad kvietím i zemou, ako by bol
         roztopeným, do vlnistého pohybu doneseným sklom. So starej ohromnej lipy ozýval sa slávik.
         V okolí volali ho poludniačikom, lebo najkrajšie spieval cez poludnie. Táto našská obyčajná
         príroda kontrastovala s palmami a kakteami, aglávami a liánami galerie; ale vonku bola
         sviežosť živá, teplá, tu na galerii bola veľkoleposť a obrovskosť foriem, ale mŕtva, ako by
         plechová.
    </p>
    <p>
     Štrbík zapíjal k pražskej šunke staré svätojurské a vdychoval do seba vlažný, voňavý
         vzduch. Jemu nijak nešlo do hlavy, že je v Havranom pri Stražanoch. Zdalo sa mu, že
         prenesený je do nejakého cudzieho, vysoko kultivovaného kraja. Dom Andrejov je oázou v
         púšti: kde inde možno nájsť bohatstvo, spojené s vkusom v kotlínskom svetíku? ,Zvláštny je
         to človek, tento Andrej,‘ podumal Štrbík, zahľadiac sa na dekadentsky zhanobeného Krista,
         zablúdil potom okom na meďorez Rafaela Mengsa, predstavujúci Tizianovu Venušu. Tak ako na
         stole: Luthardt vedľa Büchnera… Divný človek, ale zaujímavý… to je pravda… Či ešte raz
         pokúsiť sa o neho? Bolo by to do tretice!
    </p>
    <p>
     Obaja dlho mlčali. Andrej srdečne tešil sa kráse svojho útulku, ako by hľadiac naň očami
         Mirkovými. Človek sdielny dvojmo požíva krásu v spojení s umným, ponímajúcim druhom. Neraz
         pred zvláštnym umeleckým dielom, pred čarovnou krajinkou, na vysokej hore, na lodi, keď ho
         obájila ohromnosť mora, bolo mu ľúto, že je sám, že nemá pri sebe druha, nemá blízkej duše,
         ktorá by spolu s ním požívala slasti a krásy… A hľa, teraz Štrbík zahľadel sa, družno s
         ním, na prekrásne dielo Skladanského… Aký mu je blízky! Či je to len rozpomienka minulých
         dní, slabá ozvena ďalekých zvukov? Či naozaj taká veľká priepasť povstala medzi nimi, že
         vžiť sa nemožno do niekdajšieho peknoduchého pomeru? Či by Štrbík i teraz nemohol dopĺňať
         svojím priateľstvom priateľstvo Gažovo? ,Zatratená politika!‘ dumal srdito Andrej, a
         preklínal v duchu Slovákov i Maďarov, odrodilcov i národovcov. ,Je nám toho všetkého
         treba?‘ Pomyslel si na svoj načatý román, ktorým chcel dokázať záhubnosť a škodlivosť
         všetkých politických borieb a bojov. Za motto vzal si Goetheho výpoveď: „Ein garstig Lied!
         Pfui! Ein politisch Lied! Ein leidig Lied!“ Chcel sa v ňom vyspovedať a ospravedlniť, chcel
         dokázať, že politika vnáša do života samé zmätky a je hlavnou príčinou, že všetky výdobytky
         umu a srdca tratia sa a hynú pre veľkú väčšinu ľudskej spoločnosti. Chcel vytrhnúť sa práve
         z politiky, ktorá mu vzala najkrajšie roky a uvrhla ho do bludov žitia… No ona vrýva sa
         nezastaviteľne i do tichého kúta! Ona letí na neho s neba, kričí z ulice, šumí z vlastného,
         tichého boru. Ona hľadí z očú Greguša, sipí z ostrých slov tety Loty, a teraz prišla k nemu
         s osobou duchovného radcu. Dva prúdy ho chvácu; čo tu robiť? Či boriť sa s oboma, a či
         oddať sa zasa jednému?
    </p>
    <p>
    </p>
   </div>
   <div type="chapter">
    <head>
     II. Motýlik nad rezedou.
    </head>
    <p>
    </p>
    <p>
    </p>
    <p>
     „Ostatne,“ prerušil ticho Andrej, „my sme mali o inom hovoriť, a nešťastná politika
         všade sa pletie človeku pod nohy… U nás mení sa na politiku i tvarohový bialoš, i
         logaritmus. To smrdí umrlčinou; kde mnoho politizujú, nemajú čím žiť a dusia sa… Videl som
         to na vlastné oči vo Francúzsku… Ale nazad! Vy ste ma, velebný pane, umne varovali pred
         pohlavárom a kápom ultradekadentskej filozofie. Myslím, že váš strach je preuveličený… „Der
         Wille zur Macht!“ Môžem chcieť koľkokoľvek byť mocným, keď ledva nohy vlečiem, alebo keď mi
         pľúca zjedá akýsi bacil, alebo rak vije hniezdo v žalúdku! Ale ani morálne byť mocným
         nezávisí od vôle. Mocných, zdravých, hrmotných ľudí videl som už triasť sa pred guľkou
         alebo šabľou. Muž ako hora, myslel bys’, Cerbera prinesie z predpeklia, a ono na bariére
         nevie pištoľu v ruke trímať, prsty ako stuhnuté, rameno sa trasie ani huspenina, nohy
         drmolia pod chlapiskom ako cymbalová struna. Nuž chci mať tuhé nervy, keď ich nemáš… A hľa,
         ja taký subtílny, nevedel som ani, že mám nervy. Bol som ako z ocele, keď prišlo na majdan,
         ako hovorili vaši Srbi… a inokedy som mäkký…“
    </p>
    <p>
     „Veď i ja z povinnosti začítam sa v novej filozofii, a prišiel som k tomuto, veľkomožný
         pane: všetko to dohromady je len lomcovanie na múr, rukou božou vystavaný okolo spanilej
         záhrady milosti a šťastia. A múr je preto múrom, aby nik nemohol hlavou cezeň, ako cez
         vzduch alebo hmlu. Lebo by nebol múrom, keby sme ho mohli čelom prebiť. Ale múr má dvere
         pre jedných dokorán otvorené (blažení sú chudí duchom!), pre iných zavreté, ale nezamknuté,
         treba len kľučku znať… A keby boly i zamknuté, Boh dal každému do ruky kľúč — na, otvor si.
         Ale my ako hlavaté, nerozumné deti chceme len prosto múrom, a doráňame si pritom čelo!“
    </p>
    <p>
     „Ach, Bože môj!“ vzdychol Andrej a rozohnená nálada ho ponechávala, „vidím vaše dokorán
         otvorené dvere… a keď nimi človek bez námahy prejde… nájde zasa nový múr! Na otázky
         otázkami odpovedáte, na úzkostlivé prečo? menami a nesrozumiteľnými sadami. Znám ja i vaše
         kľúče, ale čo mi ony poroztvárajú? Systém slov, ktoré nemajú pre mňa smyslu. Vo mne niet
         orgánu chytiť, pochopiť napríklad božie synovstvo. O pochopenie sem-tam, nežiadam ani
         toľko, len chytiť predmet, vedieť naň čo len okamihom pozrieť. Neviem, nemôžem, nevinný
         som… nemôžem. Odpusťte, velebný pane, vy žiadate odo mňa lož a pretvárku. Ako môžem úprimne
         povedať „verím“, keď každý zdrap môjho mozgu, každá kvapka mojej krvi kričí: nie. Vy
         hovoríte, všetko je od Boha, teda i môj rozum, či už nerozum (to na jedno vyjde) je od
         Boha, i od Boha musí byť to moje či rozumné, či nerozumné
     <emph>
      nie,
     </emph>
     to moje
         zaprenie, tá moja nevera, taká trápna, bolestná, žerúca útroby i mozog. Veď ja som
         mučeníkom, strašným mučeníkom svojej nevery, ktorú som nehľadal, ktorá sa mi ovesila na
         hrdlo, a vy veriaci ste labužníci duchovní, požívajúci sladkosť a bezpeku viery. Hľa, duša
         moja, velebný pane, aká dilema; a ja bych tak rád prísť načisto. Verte mi, prichádzajú
         chvíle, v ktorých skučíš od bôľu ako bitý pes! Hádžeš sa, meceš, pochybuješ, hrešíš, zúfaš,
         dúfaš, prosíš — ale pred tebou chladná priehlbeň čuší a čuší!“
    </p>
    <p>
     Andrej svraštil svoju jemnú tvár, stiahol husté čierne obočie…
    </p>
    <p>
     „Vaša Veľkomožnosť,“ začal Mirko.
    </p>
    <p>
     „Ale, prosím… len bez titulov… čo som ja vám aký veľkomožný. A či chcete navzájom
         tituly?“
    </p>
    <p>
     „Badám, kde je chyba. Vy odvolávate sa na vnútorné konsolidovanie, zjasnenie, smierenie
         so záhadami bytia, „prídenia načisto“, ako ste sa vyslovili, odvolávate sa na prísnu
         pravotu ako nejakú právnu požiadavku. A v týchto veciach niet práva, niet zákona. Všetko
         právo osnované je na sile, násilí, keď sa mám náležite jasno vysloviť. Smierenie so
         záhadami bytia je možné iba na záväzku (religio, po latinsky), osnovanom len na dobrej,
         slobodnej vôli a na pomoci z výše…
     <emph>
      na milosti.
     </emph>
     Nie požiadavka, ale
         dar, nie právo, ale milosť — a o tú treba prosiť s pokorou a už popredku s pevnou dôverou,
         že ju obsiahnete!“
    </p>
    <p>
     „Udeľte, udeľte teda tej milosti! Ja ju nevidím, ja som ju nezakúsil. Neraz som po nej
         volal s pokornými slzami — niet jej! Uzdravte ma, abych mohol začať zjasnený život, po
         ktorom túžim a ktorý bych mohol, vedel viesť, oj, vedel, vedel, horko poučený životom a
         vlastnou skúsenosťou! Ja sa obávam niečoho veľmi zlého… odvráťte ho, udeľte mi tú milosť,
         vyproste mi ju, vy silní vo viere! Rozožeňte hmlu mojej melanchólie, „otvorte mi temnicu,
         dajte mi sijanie dňa“! Vyplňte obsahom prázdnotu duše! Umožnite, aby som bol zasa silný,
         svieži a aby som sa nemusel báť vzrastu svojej choroby, celkovitého ochromenia, večného
         ležania na tomto diváne, v tejto sklenej krypte! Aspoň poisťte mi dneskajší môj stav, v ňom
         môžem sa voľne hýbať a nič ma nebolí, čo i nejdem tancovať mazúrku! To by bola raz milosť,
         pre ktorú bolo by hodno vzdať sa práva a zákona! Volám za ňou! Na kolenách volám!“ Andrejov
         hlas triasol sa vrúcnosťou; u neho nie samé telesné zdravie bolo na ume; on hlboko kajal sa
         z mnohých nedobre, bez radosti a cieľu prežitých dní a hodín a rád by bol požiť niekoľko
         rokov ideálnou kalobiotikou, spojenou s dobrými dielami, požiť raz i
     <emph>
      svojou
            dušou,
     </emph>
     celým
     <emph>
      svojím človekom,
     </emph>
     bez ohliadania sa na svet
         a ľudí… On zo začiatku pre chudobu, potom pre svet a ľudí neprišiel k svojej duši, k svojmu
         vnútornému človeku, ale vždy mal na starosti to, čo iných zaujímalo a poburovalo. Obzerať
         sa na ľudí, na svet, uvažovať, akí sme pre nich, je temer vždy mučeníctvom bez zasľúbenia,
         daromné, prázdne! Obzerajú sa, starajú o to, aký estetický obraz poskytujú svetu!! Takí
         esteticky naladení ľudia veľmi často prepasú dobu ruží a v jeseni túžia aspoň po
         georgínach. Ale on ešte nestojí pred jeseňou, on ešte neprepásol kýžený čas ruží! Jeho
         tlačí neistota zdravia a zahúdly mu do ušú divné melódie starostí a úzkostí o dušu; bez
         toho, hádam, bolo by možné ešte zachrániť kus žitia!
    </p>
    <p>
     „To sú otázky časné, telesné…“ začal Štrbík, ale Andrej bol prihlboko vo svojich dumách,
         ktoré tu teraz po prvý raz hlasno vyslovil, aspoň slabo natienil, preto pokračoval:
    </p>
    <p>
     „Ale ja vidím, niet milosti, ale je korbáč. Veď áno, sám som si vina, kajam sa, uznávam,
         viem si vysvetliť, že znášam iba pokutu za hriech proti Bohu, prírode, poriadku ľudskému.
         No prišla exekúcia, dôkladná, surová, nemilosrdná, ne-mi-los-ti-vá, pán farár, nemilostivá!
         Nevidím ani tieňa milosti. Som ešte mladý, sudba ma zahodila do netrebných pustatín, tam
         zažil som chvíle, hodiny a dni duševnej pustoty, verte mi, jedna jediná chvíľa nebola
         šťastná, nebola krásna, ani jedna nestála deravej grešle, a ja som za ňu platil ťažkým
         zlatom. Hádam, počujúc o mojom peštianskom slávstvovaní, vy na mňa pozriete okom
         pochybujúcim, ale na česť vám hovorím, tĺkol som sa od túžby k túžbe, a nedosiahol ani
         jedného zdravosladkého záchvevu srdca… Bola kopa všelijakých osláv, uznaní, rozkoší,
         ženských triumfov a mužských zadosťučinení — ale to nestojí všetko za reč. Bolo opojenie,
         vyčerpanie síl, ale
     <emph>
      duša sa pritom nezatriasla.
     </emph>
     Ona pritom nebola, ona
         sa skryla tamdnu hlboko! Som jej za to vďačný, že nebola prítomná pri výstupkoch a
         divostiach.“
    </p>
    <p>
     Štrbík nemyslel, Že príde na takú úprimnú spoveď, že Andrej je vstave shodiť všetku
         pýchu a tak odkryť sa konečne predsa len pred… politickonárodným protivníkom. Už chcel mu
         vysvetliť, že zle pochopuje slovo milosť, že je ono vyššie v božej ekonómii než u nás
         smrteľníkov. No videl, že Andrej ide ďalej hovoriť, pomykol hlavou a počúval.
    </p>
    <p>
     „Prázdno bolo, tupo, a ja som raz nevedel, čo ma tlačí, čo ma ženie do opojného
         huriavku. Cítil som, že si sám tvorím a chystám nešťastie. A keď už pri hotovom nešťastí
         nenachádzam, keď nenájdem východu, kúry, nenájdem milosti, mám úplné právo zasa len sám
         nešťastie svoje zničiť razom! Či nie?“
    </p>
    <p>
     „Nie!“ živo, sonórnym hlasom zvolal Mirko a jeho pekná, významná tvár zblčala už ohňom
         kňazským, horlením teologa a citom pastiera duší, „nie, pán Lutišič, lebo to by bolo
         zúfanie, a zúfať na božej milosti nemá práva nik! Také zúfanie volá sa hriechom proti Duchu
         svätému, pán Lutišič. Mne je hrozné počuť také slová od človeka vážneho, významného umom a
         širokou vzdelanosťou! Keď sa vás chytá pokušenie zúfalstva, vedzte, vtedy Boha urážate a
         nútite ho, aby sa od vás odvrátil. Vy predsa veríte na moc, na existenciu zlého? Sám ste to
         neraz tvrdili. Lebo existencia zlého javí sa nám jasno a citeľne nás okružuje. A verte na
         zlo! Na diabla neverí, len koho má už za hrdlo. Boh dal nám slobodnú vôľu a tým nás
         postavil nad anjelov, keď ju k Bohu obraciame, lebo v nej zrkadlí sa veličie božie ako
         slnko v rosnej kvapke; ale postavil nás niže zvera, keď ju obraciame k satanoví, lebo tým
         odpadávame od Boha. Zúfanie je satanova udica, na ktorú duše lapá. Ach, a vy ste tak blízko
         k Pánovi, s vašou horúcou túžbou po vyplnení vnútornej prázdnoty, s vaším peknoduchým
         borením sa s pochybnosťami, s vaším rozvitým, hlboko a široko erudovaným umom a vaším
         dobrým srdcom, ktoré som poznal ešte na gymnáziu!“
    </p>
    <p>
     „Všetko to počúvam, ctím si váš zápal, ale nezaplnený priestor v hrudi mojej mrazí ma a
         zatemňuje pohľad.“
    </p>
    <p>
     Štrbík sa rozohrial a neprilipol k poznámke, ale ďalej hovoril pekným, rovným prúdom:
    </p>
    <p>
     „Rozpovedali ste mi pred rokom svoje rímske skúsenosti, svoju ohnivú túžbu, ktorú
         nemohly ukojiť diela nesmrteľných velikánov umenia náboženského! To bola pravá cesta. Ešte
         krok napred, a príde vám v ústrety ten, ktorý vyplní vám v hrudi nezaplnený priestor,
         odženie prázdnotu zo srdca, a ono obnoví sa a okreje!“ Mirkov hlas triasol sa rozčúlením.
         On začal milovať tohto odcudzeného človeka. Zasa nachádzal sa v podobnom položení oproti
         Andrejovi ako na slovenskom gymnáziu pri alumníckom chlebe, ako v Prešporku po vŕškoch, po
         Aue a v surdíku učeného Žida. Sama sudba, zdalo sa, núti ho pokúsiť sa mocne vplývať na
         zablúdeného, no zriedkavého mužského; po dva razy bez hľadania našiel sa v úlohe
         inštruktora, oba razy sa mu po zdarných začiatkoch vyšmykol ako hladký pstruh, teraz po
         tretí raz stojí proti nemu už ako kňaz a duševný radca, nie náhodou, ale ním samým
         privolaný. To ho rozčuľovalo, a akokoľvek ho silno odstrašovaly dva márne pokusy, tretí
         zdal sa byť pokynom z výše. Ako dobrý, veriaci kňaz ani ináč myslieť nemohol.
    </p>
    <p>
     „Nuž, kto má nado mnou vykonať div?“ spýtal sa Andrej, „kdeže je ten mocný dejateľ?“
    </p>
    <p>
     Miroslav Štrbík vstal, položil ruku na srdce, nahol sa k sediacemu a povedal:
    </p>
    <p>
     „Spasiteľ náš, Ježiš Kristus, Boh a Pán náš!“
    </p>
    <p>
     Andrej so srdečnou, hlbokou ľútosťou pozeral na Miroslava, tak potraseného a
         rozčúleného, keď počul jeho vibrujúci hlas, z ktorého ozývalo sa presvedčenie, oduševnenie,
         v ktorom zvučal teplý tón lásky. Ale iba výzor, iba hlas dojímal Andreja, zaihral jeho
         jemnými, nekonečne citeľnými nervami, slová zostaly pre um a srdce jeho pustými, chladnými
         zvukmi, v ktorých nenašiel útechy. Meno Spasiteľovo bolo mu posvätným, úctyhodným menom,
         ale nebolo pre neho preniknuté božstvom, ožiarujúcim človeka vnútorne. Krásna kázeň kňazova
         namiesto uspokojenia priniesla mu nový poryv zúfania. On nechcel uviesť iskrenného človeka
         v zablúdenie, musel mu zjaviť všetko…
    </p>
    <p>
     Nahol sa k stolíku a vyňal zo zásuvky etui, roztvoril a vytiahol z neho veľký, jemno
         cizelovaný revolver. Krásna žilnatá jeho ruka trímala rúčku, nabelaso nabehnutá rúra lisla
         sa v poludnom svetle.
    </p>
    <p>
     „Ultima ratio!“ riekol tupým hlasom. To bolo kus spovede so strany Andrejovej. Jemu
         záležalo na tom, aby Miroslav Štrbík nemal o jeho duševnom stave mylný pochop ani na dobrú,
         ani na zlú stránku.
    </p>
    <p>
     „Hľa, posledný môj priateľ!“ položil zbraň na stôl, „vždy leží pri mojom boku! Nuž, či
         veríte v úprimnosť môjho zúfania?“
    </p>
    <p>
     Mirko zhrozil sa nad Andrejom. Tak ďaleko by bol, také úprimné boly jeho žaloby, také
         hlboké zúfanie? Boháč, obkľúčený nádherou, vybranou s najvytríbenejším vkusom! A sama tá
         jeho moc! Veď je pomerne znesiteľná, nie bezpodmienečne zúfalá, nehatiaca ho v pekných
         duchovných prácach, dumách a pôžitkoch. Skladanský písal, že verí na celkovité vyliečenie,
         len času a trpezlivosti. Veď aké bývajú choroby, a ľudia menej silní duchom a vôľou nejdú
         sa strieľať! Ľudia s amputovanými údmi žijú dlhým, príjemným, užitočným žitím. A veď jemu
         nik nedokázal, že by choroba jeho bola nevyliečiteľná. Čo môže ešte vidieť, skúsiť pekného,
         čo vykonať dobrého! Celý kotlínsky kraj sa hýbe, veľká národná manifestácia na Zubrove
         oživila všetko zôkol-vôkol. Nech len zďaleka pridá sa Andrej k pohybu, nech len podá istú
         záštitu — a divy stanú sa v Kotlínsku aj inde!
    </p>
    <p>
     Štrbík sobral všetky svoje sily, celú svoju výrečnosť a nemalú spôsobnosť vplývať na
         myseľ a srdce. Netýkal sa už dogmatiky, keď videl, aký ďaleký je Andrej tým svetom, no
         ohnivými slovami vylíčil mu mier veriaceho srdca, možnosť a blízkosť šťastia í pozemného,
         pripomenul krásnu epopeju Jóba, práve ním citovaného, prešiel na Hamletovu skepsu, a na
         konci prosil ho nebyť samosudcom nad sebou.
    </p>
    <p>
     „Ak vám duša túži za obeťou, za žertvovaním, za dobrovoľnou stratou: nuž vyplňte jej
         túžbu: tu pred vami zúbožený národ slovenský, opravdivý cestovateľ, zlodejmi dorúbaný v
         horskej samote — buďte mu Samaritánom! Ja pevne verím, že smierenie s národom privedie
         rozháranú, ohnivú, šľachetnú dušu vašu i k mieru s Bohom, s cirkvou a ťažkými záhadami
         žitia a bytia!“
    </p>
    <p>
     Vtom na oboch havranovských vežiach razom zazvonili poludnie.
    </p>
    <p>
     „Hľa, obe konfesie kovovými hlasmi razom zavolaly amen na vašu kázeň, drahý pán farár!“
         polocitne, položartom riekol Andrej. Štrbík vstal na odchod; Andrej ho sprevádzal až k
         schodom, a keď mu ruku podal, nahol sa k jeho uchu:
    </p>
    <p>
     „Nehnevajte sa na mňa, odpusťte mi. Takého ma berte, aký som, prichádzajte, nie je
         vytvorená možnosť… ostatne, sľubujem vám na česť i meno svoje, že vás neprekvapím,
     <emph>
      vám
     </emph>
     oznámim „wann der Zeiger fallen wird…“ Ak vám možno,
         prichádzajte zavše!“
    </p>
    <p>
     Mirko potriasol Andrejovou pravicou a šibko zahol za uhol, bystrým krokom ponáhľal sa
         domov na obed — už i tak neskoro príde, jeho milá žena už čaká s deťmi… I hosťa má, ženinu
         sestru Ruženku, ktorá prišla k nim na celé leto! Štrbík chcel navštíviť i Greguša, ale už
         bolo neskoro. Bystrým krokom prešiel hradskou, bľusknúc okom na pekný dom gregušovský na
         zariečí za Kotlinkou. Dom svietil milo v zeleni mladej záhrady, besiedka z bujného viniča
         zelenala sa popri striebrošedivej smutnej vŕbe, ktorej ratolesti klonily sa nad tichou
         vodou.
    </p>
    <p>
     Andrej sadol nazad do fotela a sklonil hlavu na hruď. Sám sa divil nad svojou
         sdielnosťou, a trochu mu bolo i ľúto, že sa rozhorlil… ,Ako ďaleko šiel môj milý kňazko,‘
         pomyslel si, ,naraz do dvoch ovčíncov šiel zajať barana! A čo má človek, keď nepatrí k
         žiadnemu košiaru? Vari slobodu, ktorú som si prv vážil nadovšetko… Teraz jej mám dosť a
         dosť, a čo s ňou? V obmedzení je šťastie, tuším, som to kdesi čítal — a či mi to samému v
         ume blyslo? Vidíme i v umení blahé následky obmedzenia, kto sa ho nedrží, rozplynie sa,
         rozriedi a stratí formu. Vlastne by i život človeka mal byť umeleckým dielom. Burckhardt
         pokladá štát za umelecké dielo (Staat als Kunstwerk); omnoho vďačnejšie by bolo žitie
         indivídua zladiť umeleckými harmonickými prostriedkami. Medzi nimi bolo by iste i
         obmedzenie, vsalašenie v nejakú čriedu, najbližšiu srdcu…‘
    </p>
    <p>
     Bezcieľnosť života zaľahla Andrejovi ťažko na dušu. Keď sa dobre prizrel, zbadal, že je
         viac duševne chorý než telesne. Všetko, čo začal, zostalo začaté a nedokončené. Literárne
         práce mu nešly — on bol pre život a čin stvorený, a preto v tomto ohľade ušla mu pôda zpod
         nôh. Či má naozaj hľadať novú? A ešte takú hrboľatú, skalnatú, tŕnistú? Pah — veď tu niet
         priestoru pre neho! On už v širších vodách plával; Dunaj bol jeho bazénom — čo taký plavec
         urobí s Kotlinkou? Jemu bolo smiešno, keď sa videl v úlohe kotlínskeho politického borcu! S
         Bükym sa ruvať, s Mišom Strakonickým, a Varečkaym a či s fyzikom Krausom? Jemu postačí
         Vizyho hnevať… Bolo mu i smiešno i otupno. Od pol druha roka tĺkli na neho z Kotlína,
         znepokojovali, volali, navštevovali. On sa nijak nevedel odhodlať, a keď raz prišiel medzi
         kotlínskych „smerodajných“ matadorov, priniesol si ztade spleen a smrteľnú nudu…
    </p>
    <p>
     Od záhrady bolo počuť šuchot ženských šiat. Andrej zdvihol hlavu a hľadel k záhrade.
         Ťažko veriť dobrým očiam: po chodníkoch, zarastených rezedou, prudkým behom blíži sa mladá
         deva, rovno k schodom verandy. Šedastú sukienku naddvihla, takže v jemnej rezedovej zeleni
         vidno dve utešené, úzke nôžky. Tri pružné skoky — a deva bola na verande proti Andrejovi,
         ktorý zostal na svojom foteli v nedorozumení.
    </p>
    <p>
     Zadiveno otvoril svoje veľké, jasné oči: dve iskierky v nich zahorely ako mlunné
         svetielka: vtom ho i deva zazrela a zostala stáť ako socha. Andrej videl utešený obrázok:
         mladá, vysoká deva stojí pred ním ako primrazená; útle, dlhé ramienka spustila nadol ako
         pravá, lekciu nevediaca inštitútka pred prísnou učiteľkou. Líca jej horia prekvapením,
         zadivením a rozpakom; mocný vrkoč hodvábnych, tmavogaštanových vlasov ovíja diadémom malú
         hlávku až pribohato; podiviť sa prichodí, že štíhle, polodetské hrdielko unesie toľko
         vonných, v slnku mäkko svietiacich vlasov. A ak by Andrej po inom nebol poznal Júliu, lebo
         sa silno a narýchlo rozvila, jej oči musely ju prezradiť človeku len trochu pamätlivému.
         Boly to veľké temnohnedé oči s výrazom hlbokej, sladkej otázky, ale tak omamujúco sladkej,
         že odpovede na ňu nebolo, ony ju znemožnily ako zraky sfingy. Bola v nich ženská neha,
         prebúdzajúci sa roj svetlých myslí, nepovedomá radosť a trepot mocne hlásiaceho sa života.
         Okolo nej ako rám stelie sa tuhá zeleň veľkolistých tropických rastlín, naľavo za ňou
         priehľadne belejúca sa busta Romea… veru primerané úzadie pre prileteného motýľa… Len
         krátko trvala chvíľa zmeravenia devy — no obraz vrezal sa nevymazateľne vo fantáziu i pamäť
         Andrejovu.
    </p>
    <p>
     „Lejla, Lejla!“ zvolal Andrej svojím čistým sonórnym hlasom, „vari sa ľakáš obludy! Či
         som už naozaj takým strašidlom denným?“
    </p>
    <p>
     Júlia Gregušová vlastne až teraz po hlase poznala Andreja Lutišiča, hoci vedela, kam
         ide, hoci mohla si predstaviť, že päť rokov neprešlo bez stopy, bola nemilo prekvapená
         Andrejom. Pravda, premena s ním stala sa veľká, ale Júlia mala mať predsa viac taktu a
         nedať mu to cítiť! Ona šla jeho prekvapiť, a bola sama prekvapená.
    </p>
    <p>
     „Vari si ma nepoznala, Lejla?… neklam, nepoznala! Však smutné videnie?“ Andrej oprel
         hlavu na operadlo. Jemu bolo strašne smutno! Hľa, efekt!
    </p>
    <p>
     „Ale čoby! Poznala, na prvý pohľad!“ Ona sa znovu zarumenila, lebo nehovorila pravdu, a
         začala sa obzerať, aby jej výhovorka bola uveriteľná. „Zarazilo ma toto všetko. Veď sú tu
         pravé divy! Poznala som tu tak dobre všetko, a razom vidím sa v neznámom… a bolo tu pusto…
         a aká krása, aká krása! Otec ide za mnou, predbehla som ho!“ A Julka zalomila ruky a s
         úprimným obdivom pozerá na všetko. Pristúpila k fotelu. Andrej chytil jej ľavú, útlu ruku a
         pozeral nahor. Rumeň už bol sletel s jej líc, ale zdalo sa, kus ho ostalo na drobných,
         jahodových ústach, také boly živorudé, očami bolo badať, že sú sladké a horúce. Andrej
         nahol hlavu, pritiahol jej chutnú, bielu, trochu ešte chudú ruku k svojmu lícu a potom ju
         bozkal nehlasným, dlhým a tuhým bozkom. Júlia sa zapýrila po tretí raz a vytrhla nežno ruku
         od jeho úst, nevediac, kam s ňou. V Nemecku temer nikdy necelujú dámam ruky, a devuškám
         vôbec nikdy.
    </p>
    <p>
     „Vari som ťa pohrýzol!“ usmial sa horko Andrej, „čo sa pýriš ako pivónia? Akože ťa mám
         vítať? Už prešly časy, keď som ťa smel kvákať za vlasy a poťahovať za uško, na čo si sa
         vedela tak milo hnevávať. Teraz už, takej veľkej, možno iba ruku bozkať. Ale oči máš ešte
         vždy špatné!“ riekol so smiechom a znova chytil jej ruku. „Ukáž ich, ukáž!“
    </p>
    <p>
     Júlia bola v zmätku. Jej začínalo byť hodne nevoľne a banovala, že neposlúchla otca, ale
         predbehla ho a vpadla prvá do verandy. Nemyslela si, že v pomere jej k Andrejovi možná je
         taká premena… On bol predtým zrelý mužský, „báči“, ona decko, a teraz ho dohonila, ona už
         nie je decko, začína sa mu rovnať.
    </p>
    <p>
     Nijako nevedela uhádnuť tón, akým treba hovoriť, nevedela, ako sa držať, kam sa
         postaviť, či sadnúť, či ostať, či odbehnúť. Poznala Andreja z detstva, i potom, už ako
         múdriaci sa a detinský koketujúci odrastok, on bol u nich často, ale to bola známosť čisto
         detská, hračkárska. Jasné bolo, že v takom úprimnom tóne nemožno, a zasa nejako veľmi
         múdriť sa zdalo sa jej nevkusným, falošným okúňaním. Vo svojich rozpakoch, ešte vždy hodne
         zahanbená, pozrela na Andreja jasným, lúčistým pohľadom, poloprosebným, polobôľnym. V nej
         borily sa city ľútosti, úzkosti a stydu, že prostopašne vhupla do nemilého položenia, a
         možno i jeho ohorčila… Veď len bol veľký rozdiel medzi svižným, živým šuhajom, ktorého
         menúvala „náš Andrejko“ a ktorého milý obraz utkvel verne v neklamnej, silnej pamäti
         detskej, a medzi týmto polozvädnutým elegánom, v ktorého čiernej brade lisly sa už i šedivé
         vlásky.
    </p>
    <p>
     „Krásavicou si vyrástla, Lejla,“ riekol po malej chvíli; schválnym použitím maznavého
         mena chcel prízvukovať ich rodinný pomer, ktorý bol, pravda, priďaleký, než aby bol mohol
         ospravedlniť zvláštnu intímnosť. „Azda ťa moje znalecké uznanie nepokazí. Ale oči máš vždy
         ešte špatné. No, čo ti dať z príchodu? Veď je to ujcovská povinnosť.“ Sňal s malíčka ľavej
         ruky prstenček s malým ohnivým briliantom a stykol jej ho cele pohodlne na ružový
         ukazováčik. „Ako by ho odmeral,“ riekol a bozkal jej prst. Ona už ruky neodtrhla.
    </p>
    <p>
     V záhrade za vodometom zjavil sa Ján Greguš. Nevedel, ako k verande bez pošliapania
         široko rozrastenej rezedy. Cez riedky, hmlistý závoj vodometu uvidel pekný obrázok: jeho
         milé, ešte novučičko-nové dieťa stálo tam uprostred veľkolistých paliem nad mladým krásnym
         mužom v zlatošitom indickom chaláte. V úzadí za devou lisly sa zlaté rámy olejových
         obrazov, svietily ich živé farby. Za párom mladých ľudí práve bola veľká talianska krajina,
         maľovaná v pleine-aire, a to geniálnou silou. Krajina sa prepadala, rám zdal sa byť iba
         oblokom, cez ktorý vidno prestierať sa do ohromnej diaľky heroický kraj, vpredku s ruinou
         dórskeho chrámu.
    </p>
    <p>
     „Pochábeľ, pochábeľ!“ so šťastným úsmevom hovoril Ján, silno vydychujúc. Našiel konečne
         chodník okolo pravej steny od gazdovských stavísk a pomaly stúpal širokými schodmi galérie.
    </p>
    <p>
     „Predbehla ma na pol cesty! Nasilu ťa chcela prekvapiť ešte doobeda… Má v sebe ešte
         hodne havranovštiny, Nemky ju ešte náležite neskrotily!“ hovoril Greguš, utierajúc si pot s
         čela; na jeho tvári svietila radosť.
    </p>
    <p>
     „Ku mne priletela ponad moju rezedu ako milý, pestrý motýľ. Jej šťastie, že nezanechala
         stopy, moja rezeda ani necítila jej nôžky! Hovorím, motýľ!“
    </p>
    <p>
     Andrej vstal, nalial Jánovi pohár vína, sebe len na dno, Julke tiež kvapôčku.
    </p>
    <p>
     „Na šťastlivý príchod slečny Júlie!“ Malá spoločnosť veselo si štrngla a všetci sa
         zasmiali. Sami nevedeli čomu, zasmiali sa, lebo to tak prišlo.
    </p>
    <p>
     „Ale nám narástla — ako dlžoba u Žida!“ riekol Greguš a utieral pot s čela. „Mne sa zdá,
         len toť som ju viezol do Švábie — a tu ju máš!“
    </p>
    <p>
     „Vieš, ako ľudia vzdychávajú, keď vidia dorastajúce deti po istom čase? Že vraj:
         starnene, starneme, hovoria s akousi výčitkou a horkosťou, ako by bolo povinnosťou detí
         naveky deťmi zostať!“
    </p>
    <p>
     „Mne zdá sa naopak, nestarnem, ale obnovujem sa deťmi!“ riekol Ján a bral Julku za ruku.
         Ona sa mu vyšmykla a sbehla schodmi, volajúc „s Bohom“ Andrejovi. Greguš šiel širokým
         chodníkom k dvoru. Deva sa pri ružovom kole zastavila pri kre maršall-nielok, ktorý
         prebohato zakvitol. Nahla svoj štíhly driek a voňala, nedotýkajúc sa ruže.
    </p>
    <p>
     „Bože, koľko ich len byť môže na jednom pníku!“ Spľasla rukami a išla, doháňajúc otca.
    </p>
    <p>
     „Uvidíš, koľko!“ zakričal za devou Andrej. Odstúpil od schodov, ľahol na diván, tvárou k
         stene. Potom zazvonil. Matej Brázda vkročil na verandu s prístrojom obedným, ľahunko stúpal
         okolo stola, odpratávajúc náčinie od rána.
    </p>
    <p>
     „Driečna sú tá panička Gregušových,“ riekol s úsmevom, „to by boli za pani veľkomožná!“
    </p>
    <p>
     „Keby len ženíchov bolo!“ riekol Andrej.
    </p>
    <p>
     „To je tak, pán veľkomožný: kde ruža, tam sa i motýľ nájde!“
    </p>
    <p>
     „Choď a pošli hneď Betušku!“ riekol Andrej a začal načierať Katarínkou prinesenú
         polievku.
    </p>
    <p>
     Po ceste Júlia zasa predbehla otca, skočila na Hŕbky do domčeka chýrnej chromej
         vyšívačky Babušky Bendovej, ktorú mávala rada pre rozprávky, bájky, povery, povedačky o
         strašidlách, smrtiach, vílach a rusalkách. Našla ju pri babe kleplovať… Vybozkávala jej
         bielunké líce, poorané nesčíselnými tenunkými vráskami. Babuša sa čudovala, zaplakala si a
         desať ráz ju prekrižovala. Ztadiaľ Júlia skočila k Jánovi Kabelovi, prvému boháčovi
         havranovskému: s jeho dcérou Ankou bývala tuhou kamarátkou. Anka bola už vydatá, priženili
         si do domu Ďurka, a už sa ostýchala s Julkou. „Veď privykneš zas ku mne!“ riekla veselo a
         bozkávala ju na pravé, ohorené líčko. Keď pribehla domov, otec hrozil jej z dverí a slúžka
         niesla polievku do besiedky, na bielo prikrytý stôl. Teta Lota Gregušová prechádzala sa
         pred besiedkou, ale ani teraz nezaháľala, ona chodiac plietla belasú pančuchu. Na stole
         svietila ohromná kytka samých maršallnielok!
    </p>
    <p>
     Mária sa usmiala: „Betuška Brázdová doniesla ti kytku z kaštieľa.“ Lejla sklonila k nim
         hlávku a voňala. Teta Lota zpod obočia zazerala na Júliu i kytku.
    </p>
    <p>
     „Galantný je, ale, mama, taký smutný! Skoro som sa poplakala.“
    </p>
    <p>
    </p>
   </div>
   <div type="chapter">
    <head>
     3. Zubrov a muchotrávky.
    </head>
    <p>
    </p>
    <p>
    </p>
    <p>
     Pre Jána Greguša životné poludnie, ktoré už od niekoľkých čias nastúpilo, bolo
         naozajstným, jasným, teplým poludním a zjasnilo sa najmä po tieto posledné časy, a ako
         ukazoval ľudský horoskop, mohlo dosť dlho trvať. Bol zdravý, mierno veselý, znášal i
         protiveň ľahšie než mnohí iní. Pochodil, pomračil sa a uspokojil skoro. Mária kvitla plnou,
         zrelou milotou ženy, ktorá zachránila si zdravú sviežosť a zrelú krásu, neuspela ešte
         odriecť sa životných čisto osobných radostí, ale želanie mieru v dome a okolo neho,
         rastenie, zdravie a úspech detí už prevyšoval u nej všetky egoistické pôžitky. Celá jej
         bytnosť ožiarená bola láskou k Jánovi, nepokalenou po celý život ani pomyslom, a slovom už
         celkom nie. Boli oni manželský pár cele sucho prozaický, bez zmätkov a poryvov, ktoré
         manželom dávajú občianske právo v románe. Osamelosťou takých prozaických manželov (Mariška
         bola ešte viac hračkou než osobou) jednotvárny, ba nudný dom ožil a pokrásnel príchodom
         Lejly (dostalo sa jej toho mena z detstva, keď tak vyslovovala sama svoje meno), ktorá už
         naozaj patrila domov k mame a do rodného kraja, pod krov rodičovský. Všetko v dome dostalo
         iný smysel jej príchodom a mnohé dialo sa, vlastne i nedialo sa vzhľadom na dorastenú
         dcéru. Neobývaná jej chyžka, s oblokom k ovocnej záhrade, veľké konzolové zrkadlo vo veľkej
         chyži, sklená kasnička na nippes a iné hračky a cifrušky, klavír v strednej chyži a mnohé
         iné predmety potrebné i luxusné dostaly smysel a tieň tichého života, prítomnosťou živého,
         umného a vkus majúceho mladého stvorenia. Lejla mohla len radosťou plniť srdce otcovo. Ona
         nevdojak priťahovala na závodie bližších ľudí; to, čo chýbalo zavše manželom, kus
         spoločenského života, s Júliou prišlo do domu nenútene, nehľadane, prirodzene; skoro niesly
         sa ponad Kotlinku otvorenými oblokmi zvuky piana, tak dlho zanedbávaného, smiech mladých
         diev a pritlmený rozhovor mladých ľudí.
    </p>
    <p>
     Potešiť mohli Greguša i synovia. Paľko po tieto dni dokončieval gymnázium eminentom,
         čakali ho skoro ako matúrusa, Martinko prejde do šiestej triedy, učí sa stredno, no
         vytrvale, je tvrdý, mocný šuhaj, vývodí medzi spolužiakmi, zakladá časopisy a reční po
         horách; otec sa bojí, aby mu ho nevyhodili. Mariška „jeduje“ rodičov ešte doma, to jest je
         ich maznáčikom (hercpinklom, hovorieva Greguš, pravda, maminým — on je prísnym otcom!), je
         „múdrym deckom“, domácim komikom a zábavníkom. Keď sa rozškrečí, nuž škrečí náležite, hádže
         sa o zem, otec si nevie rady, ale mama ju vie chytro zdvihnúť so zeme — prútikom.
    </p>
    <p>
     Čo teda chýba ešte dobrému Jánovi v dome? Prídu chlapci a bude dosť života, hladu,
         kriku, plánov, výletov a milých rodinných scén.
    </p>
    <p>
     No i tam za múrom domu, za parkanom mladej úrodnej záhrady, Gregušovi išly diela hladko
         za posledných čias: Andrejove majetky sa veľadily, každoročne rástla renta, bez obťaženia
         nehnuteľností kúpil svojím dômyslom a praktikou obchodnou krásnu horu v Dečiciach za nízku
         cenu. On čítal pne a presvedčil sa, že jedno vyrúbanie polovice hory temer zaplatí celú
         kúpnu cenu, pravda, len o desať rokov. V národnom ohľade badal pučať semeno svojej sejby
         okolo Stražian i v celom kotlínskom kraji, a vôbec ani nevedel ako, odkiaľ a prečo zavládol
         živší duchovný ruch vo vzdelanstve i ľude. A to Greguša vedelo urobiť šťastným. Celú hodinu
         prechodil sa svojím mäkkým, klátivým krokom širokým chodníkom ovocnej záhrady, usmieval sa
         krotko, keď prišla dobrá zpráva. A keď i mohol šípiť, ba jasno predvidieť, že živší pohyb
         verejný môže ľahko pomútiť jeho domáci, spokojný a sladký mier, on tešil sa z víru a borby,
         hoci nebol mužom bojovným, a šiel do borby s vnútorným strachom, s trasením, ale šiel, a to
         bolo hlavné. Nebojazlivých, nadsmelých treba sa báť, ľahko vyjdú z nich poltróni, prázdne
         rapkáče, ktoré zamĺknu, keď prídu vážne údery… U Greguša vrodenú chúlostivosť a bojazlivosť
         premáhala jedine oddanosť idei a cit povinnosti. No veď hovoria, že i Skobelev so strachom
         chodieval do dažďa guliek, ale mu toho nebolo znať, a išiel, keď bolo treba.
    </p>
    <p>
     Novší pohyb v Kotlínsku a zvlášte jeho silnejší prúd vpadol náhodou do času pokonného
         prisťahovania sa Andreja Lutišiča do Havraného, no nebol s ním v pražiadnom kauzálnom
         spojení. Veď Andrej Lutišič ničím nevplýval na verejný život ani v dobrom, ani v zlom
         smere. Po celé dva roky havranovského „pustovníctva“ bol iba dva - tri razy v Stražanoch
         (vždy len u verejného notára pri podpise kúpnych smlúv a iných listín, keď Greguš želal
         jeho osobnú prítomnosť) a iba raz v Kotlíne vizitou u Bükyho ako predstaviteľa vlády. No
         nad jeho strojným, hrdým, novú mladosť prežívajúcim kaštieľom poletoval prúd akéhosi
         dobrého, nového vzduchu, ktorý aspoň neudúša, keď i nerozplameňuje slovenskú vatru -
         vatričku…
    </p>
    <p>
     Vezieš sa prašnatou hradskou hore Slovenskom, týmto krásnym podtatranským polkruhom,
         vezieš; vídaš prečasté kaštiele, kaštieliky, domy oligarchov, byvších, či prítomne ešte
         zdravstvujúcich, a mráz, cudzota, holota ztadiaľ zaveje na teba, darmo, že tak útulne
         ležia, že si tak mäkko ustlaly v rajských úbočinách tatranských — mráz, cudzota, holota
         dýše na teba, lebo sú to všetko cudzie fľaky na rodnej tvojej slovenskej zemi, lebo nič ich
         neviaže s ľudom, tam pod nimi a okolo nich bývajúcim, lebo sú to nie hniezda tvojich
         rodných vtákov (a čo by boli i trochu draví!), ale diery špatných, stuchlinou raziacich
         netopierov. Bože, odpusť hriech: keď počuješ, že ten alebo onen írečitý kastel má už v
         rukách Žid alebo nejaký Nemec z rajchu, obľahčeno vzdychneš; aspoň je to naozajstná
         cudzota, a nie renegátska! Hrozno, hriešno i čo len pomyslieť si, ale je to tak, je to
         pravda, a hriech padá na odštiepencov.
    </p>
    <p>
     Naproti tomu vezieš sa od Stražian dolu dlhým Havraným, vidíš napravo k boru utiahnutý
         široký dom; mocne pnú sa s oboch strán strojné rizality, ohromný múr, obrovská brána z
         kovaného železa — samý krútený, poprepletaný ornament; a tam ďalej ponad bránu i stavy
         vznáša sa zelený múr parkových velikánov: srdce ti pokojnejšie búcha, duša ťa nezabolí,
         mráz na teba nezaveje, lebo aspoň toľko si pocítil, počul, dovtípil sa z okolností, že
         nemáš tam v tom starom polohrade surového, úlisného, brutálneho vraha všetkého, čo ti je
         sväté a milé, a to vraha z vlastnej tvojej krvi. Že dom drží, obýva človek, ktorý aspoň
         rozumie, chce rozumieť tvojim túžbam, človek, pre ktorého predsa nežil darmo Štúr,
         neumieral Šulek, netrpely celé pokolenia bezhlasne, márne. Áno, toľko zavialo ztadiaľ po
         dva roky. Negatívna útecha, a ako vidno, nie cele bez následkov… Hja, bývajú i vzdušné,
         nemakateľné, neodvážiteľné motívy, o ktorých sa vašej školskej, „vecnej“ múdrosti ani
         nesnívalo!
    </p>
    <p>
     Greguš mal divom s nôh spadnúť, keď ľudia nielen zo Stražianska, Kotlínska, ale ešte i z
         najodľahlejších podhorských dedín, ba ešte i zpoza boru prichádzali k nemu o radu, o pomoc
         pri zariadení kás, sýpok, spoločných a konzumových sklepov. Z niekoľkých dedín už vypudili
         krčmárov a úžerníkov židovských, v iných vzrástol počet platiacich čitateľov, tam sa
         dvíhajú, boria so zakrádajúcou sa emigráciou, tam zas kupujú spojenými silami na
         amortizáciu hory, pašienky, inde kúpili zemiansky majetok a parcelujú ho medzi sebou. V
         Stražanoch spontánne, okolo mladého stolárskeho majstra Jozefa Kaňúra a dvoch
         svetaskúsených druhov jeho začala sa tvoriť, ba čiastočne už jestvovala a pracovala
         Spoločnosť mladých bez písaných stanov, ale s pravidlami v srdci a svedomí nosenými.
         Dobrovoľné bolo vstúpenie, dobrovoľná práca, dobrovoľný plat, no sväz medzi nimi bol tuhý.
         Spoločnosť tak povstala ako divá ďatelinka, nezasiata. Mali niektoré
     <emph>
      svojské
     </emph>
     heslá,
     <emph>
      svojské
     </emph>
     znaky, a to postačilo, keď
         bola vôľa dobrá a nebolo zradcu. Preto boli veľmi pozorní pri prijímaní nových „klinov“,
         ako volali nováčikov, a im ani nešlo o veľký počet, viac o súcosť a zaujatosť. Cieľ bol
         čistý, zákonný a praktický. Rozširovali knihy, brošúry, časopisy na veľmi zručný spôsob.
         Ľudia vidní, verejne pracujúci dostávali z čista jasna ponúknutie k službám, napríklad z
         ich knihy, brošúry, hádam nevinne zaležanej, bez úžitku, predať istý počet výtiskov. Ako sa
         divili, keď po krátkom čase prišly anonymne peniaze a žiadosť o ďalšie výtisky. Neskôr
         spoznali, že kniha je dobre rozpredaná na miestach, kde môže mať vplyv. Dobrý človek
         stratil pre národné presvedčenie chlieb; po nejakej chvíli dostane od spoločnosti podporu,
         a ak možno, ponúkne sa mu miesto, aké-také, ale aspoň dočasný úkryt… V každej sbierke
         národnej vidno väčšie sumy pod niektorým z ich hesiel. Umrie niekde významný človek, jeden
         alebo dvaja z „mladých“ idú na pohreb, alebo aspoň dajú veniec.
    </p>
    <p>
     Smelo, verejno vývodí v Stražanoch Miroslav Štrbík so svojím štábom. On vie o „mladých“,
         ale nechce vedieť, len dobrými očami pozerá na člena. Traja učitelia, všetko mladí,
         pomáhajú Mirovi, keď sa i niekedy požalujú jeden na druhého. Meštianstvo je už dobré, ale
         čo, keď tá vyššia vrstva tlačí naň a ono sa bojí, lebo sa chce báť. Pri Stražanoch, povyše,
         v ráztockom mlyne, dobre pracuje bohatý, vzdelaný mlynár Daniel Kukliš. Vyštudoval šesť
         tried, potom ho múdry otec poslal na mitweidskú techniku; ztadiaľ šiel sbierať praktiku po
         veľkých mlynoch v Nemecku a Francúzsku. Príduc domov, ohromný otcovský mlyn (celá Kotlinka
         krútila jeho kolesá, vedená jazmi) zmodernizoval, použil najnovšie vynálezy a zdokonalenia,
         a mohol smelo konkurovať s bohatými židovskými mlynmi niže Kotlína, keď iní zaostalí
         mlynári ziabli a na zlé časy nadávali. Po smrti otcovej Danko hospodáril so sestrou Irenou,
         mladšou, vysokou, mocne složenou devou, s orlím okom, tvárou energickou. Ona nezaujala na
         prvý pohľad, neoslepila ženskou nehou, no kto sa s ňou bližšie poznal, bol mocne
         pritiahnutý jej neobyčajnou vzdelanosťou, známosťou slovenskej, ruskej literatúry a
         otvorenou priamotou charakteru.
    </p>
    <p>
     V Stražanoch dobrým, spoľahlivým elementom boli glejári, žijúci a pracujúci na spôsob
         starej, zničenej cechy; na ich čele stál Ján Mikula, človek rozhľadený, obor, ktorého silu
         obdivovali naďaleko. Patriarchom cechy bol 80-ročný otec Mikulov Pavol, bývalý dobrovoľník
         a horlivý Slovák, čo už i po tom bolo vidno, že ho maďaróni „Svätoplukom“ volali. Glejári
         udržali svoju špeciálnu živnosť, vďaka neobyčajnej dobrote ich tovaru, starým spojeniam
         obchodným a tomu, že dodržiavali slovo, nepreťahovali kupcov. Oni ešte vždy sami rozvážali
         hotový tovar po fabrikách a jarmokoch, sami vyhľadávali a dovážali si surový materiál.
         Nezávislí, dosť majetní, držali sa pohromade na svojom Huštáku, a čo boli i svetári,
         vzdelanejší od domasedov, nepomýšľali na vysťahovanie sa, ale držali sa pevno pôdy.
    </p>
    <p>
     Meštianska stará Čitáreň v Kotlíne, cele zaspatá od štvrťstoletia, precitla razom v
         posledné dva roky. Počet členov sa strojnásobil, malú miestnosť (kde po večeroch traja
         starčekovia podriemkavali nad novinami a dvaja mladší členovia drvili dartlu) zamenili
         novou, veľkou, priestrannou dvoranou, s biliardom, čítacou izbou, herňou, letnou záhradou s
         kolkárňou. Spoločenské sústreďovanie a preobrazovanie začali deklamačnými večermi s hudbou,
         prešli k ochotníckym divadlám a koncertom, až dospeli k vážnym prednáškam, k rozhovorom a
         poradám o aktuálnych otázkach spoločenských, politických a národných.
    </p>
    <p>
     Na čele tohto mladého ruchu bol Dr. Hlaváň, pomáhal mu ochotne Ďurko Malatín, veľký
         všadebol a všetkovedel. Hlaváň poznal nedostatočnosť inteligentných síl v Kotlíne a hodil
         sa na prilákanie do Kotlína, cele zanedbávaného našimi, ľudí oddaných, starších i mladých,
         súcich, aby sa v Kotlíne utvorilo mocnejšie centrum pre celý kotlínsky kraj. „Bez vojakov
         niet vojny,“ hovorieval, a koho len mohol, privábil do mesta. Bol presvedčený, že
         dedinárstvom najviac trpí slovenské dielo. „My hynieme na dedinskú chorobu,“ hovorieval v
         Čitárni, „otcovia naši nevedeli, alebo nechceli mestá stavať; poriadne bobry sú umnejšie v
         tomto ohľade. Rozdedinárili sa naši dedovia, nemo hľadeli, ako tam v doline pri rieke
         cudzinec buduje mesto s múrom okolo, s baštami, s bránami… Možno, smiali sa Nemcom, keď ich
         videli potiť sa pri skalách… veď pôda rodí nie múr, z múru sa nenaješ! A hľa, jedli potom
         tí za múrmi, a tí, čo mali pôdu, pre meštiakov ju obrábali v potu tváre; oni i
         prapotomkovia ich… Až neskoro to bolo, keď sami dedinári okupovali cestou pokojnou mestá,
         cudzími rukami založené!“
    </p>
    <p>
     Dr. Hlaváň privábil do Kotlína peknoduchého inžiniera Emanuela Sartorisa, literáta,
         potomka starých latinizátorov, čulého staručkého penzistu Roháčika zavolal k pomocnici,
         knihára Východného pritiahol a pomohol mu kúpiť si a zariadiť malú tlačiareň a malé
         kníhkupectvo pre ľud i vzdelanstvo, nahovoril M. Velesa otvoriť módny sklep v Kotlíne, kde
         nebolo ešte podobného obchodu v kresťanských rukách. A tak shromaždil za niekoľko rokov
         peknú, pracovitú, počestnú ekléziu v Kotlíne. No na tom nebolo dosť.
    </p>
    <p>
     Dr. Pavol Hlaváň priamo prerúbal nezištne, s istou hmotnou obeťou, cestu mladému, len
         teraz hotovému advokátovi Dr. Karolovi Durinovi, ktorý bol u neho posledný rok pomocníkom.
         On ho nahovoril nejsť na Dolnú zem, ostať v Kotlíne, alebo ísť do Stražian. Sám mu oddal
         niektoré práce, posielal mu stránky, ktoré sám nemohol prijať, protežoval ho všade. To isté
         konal za Dr. Jána Milanca, ktorý, skončiac univerzitu, nemal sa kam strčiť so svojím
         novučkým diplomom. Hlaváň ho temer na rukách doniesol, byt mu vyhľadal na dobrom mieste,
         pre začiatok pomohol mu svojím žírom v sporiteľni, aby sa mladý lekár zariadil všetkými
         možnými rekvizitami, zubnými aparátmi atď. Kade chodil, a on veľmi mnoho vozil sa po
         Kotlínsku, všade ho odporúčal. Bol presvedčený o týchto mladých, do života súcich učencoch
         (ináč ani nemohol byť presvedčený), že už rodičovskou výchovou, národnými podporami, v
         školách, na univerzitách hojne požívanými, títo svieži, noví synkovia Múzy sú pevne
         priklincovaní k slovenskému národu, k slovenskému dielu. Obaja oni vývodili na vysokých
         školách. Milanec bol zvelebovaný ako veľká vodcovská radikálna sila, preto volali ho
         „Miesiželezom“, vynikal ako rečník, literát, kritik, znateľ cudzích literatúr, národnej
         ekonómie a filozofie. Jemu u nás všetko išlo pomaly, málo silno, málo rezko, bojazlivo! On
         zle hovoril na starších, ktorí miernili a rozvažovali a málo váhy kládli na sociologické
         štúdiá, mnoho zastaralého konzervovali. S koreňom treba všetko trhať, rozbíjať a ničiť
         každú burinu. Neodpúšťať slabostí a pokleskov nikomu! Dr. Karol Durina, zo znamenitej,
         oddanej rodiny, mal ideál zbohatnúť a potom materiou duchov rúcať! I on predvodil na
         školách, nosil sa vyberane a rád si príležitostne pogurmánčil — ale len sám, keď ho nik
         nevidel. Keď poslal starý kanonik, jeho podporovateľ, svieže groše, Durina stratil sa,
         vošiel do drahej reštaurácie a tam sám a sám jedol najdrahšie jedlá a pil vyberané nápoje.
         Najedený a podpitý prišiel medzi súdruhov, ktorí večerali salvaládky. „Eh, vy žijete,“
         hovoril, „vždy musíte čosi mlsiť!“
    </p>
    <p>
     Durina mal živú fantáziu, „ktorá často s ním zabiehala do ríše nepravdepodobností“, ako
         o ňom hovorili satiricky naladení kamaráti. To znamenalo, že si vedel znamenite zacigániť.
    </p>
    <p>
     Dr. Hlaváň mnoho očakával od mladého, sviežeho, významného prírastu a obom robil preto
         reklámu nad reklámu, k čomu tak dobre hodil sa jeho ohnivý, cholerický temperament, jeho
         uchvacujúca výrečnosť a to, že bol veľmi obľúbený. Mal v sebe čosi príťažlivého: on bol
         „najdivší, najhrubší a najradikálnejší pansláv“ podľa svedectva kotlínskej politickej
         polície, a predsa ho i maďaróni radi videli. Jeho veselý, cholerický temperament všade
         budil radosť, veselil a obodroval žiť. Námahy takéhoto protektora nemohly byť márne: nový
         kolega skočil ako by do hotovej, rozhúpanej už kancelárie, a Dr. Milanec hneď v prvom
         týždni volaný bol do troch „nóbl“ domov a o dva týždne ho už rozvážali po dedinách.
         Zriedkakedy podarí sa u nás tak rýchlo a výnosne presadiť ľudí do novej, im cele neznámej
         pôdy.
    </p>
    <p>
     Iba istí kotlínski írečití, zadubení „meščané“ nič nebadali o novom ruchu, ktorý šumel
         dedinami a dral sa i do ich „ringu“; oni ani len nepohli sa po svojich „prípinkách“ (tak sa
         posmešne volaly zadné, dvorové chyže domov na námestí, teda domov najvážnejších; tam bývali
         mešťania s rodinami, „predky“ vydali na sklepy — tiež dôkaz úpadku); oni tam spali ďalej
         kocúrkovským snom, čo ich naskrze nehatilo byť nafúkanými na svoje práva, dávno
         konfiškované, na svoj „erziehunk“ a na svoje alásolgája; spali ďalej, a spať budú tuším do
         dňa súdneho. Hovoria sarkastickí dedinčania (nota bene, dedinčania vždy úspešnejšie
         satirizujú meštiakov ako meštiaci dedinárov), že poniektorých Kotlínčanov nezobudí ani
         trúba archanjela, lebo budú myslieť, že to trúbi na svine. I tak vraj predali spasenie za
         pohánčenú kašu a v Kotlíne chceli dochovávať krokodily.
    </p>
    <p>
     Zato po úzkych bočných uličkách, u menších majstrov, najviac zvonku dosťahovaných, u
         vincúrov na predmestí Rorátke, začalo sa silno brieždiť. Oni to boli, čo zachránili meno
         mesta; írečití protestovali len po prípinkách a najviac v krčme u tučného Bachára. No i bez
         toho na Slovensku opätuje sa často úkaz: len tie mestá duchovne hýbu sa, ktoré dostanú
         značnú prísadu a prímesu cudzích ľudí, takzvaných odkundesov.
    </p>
    <p>
     Lepšie to začalo ísť i v menších mestečkách, ako na Bukovej Ture, chýrnej preto, že
         naprostred „ringu“ mala parádne zachovaný kamenný pranier, pekne, krásne ornamentovaný. Na
         všeličo možno byť pyšným! Tam bol balvanom na prsiach obce mnohoročný richtár Jano Turica,
         chlap naozaj s hlavou a šijou tura, so žalúdkom veľblúda, mohutný, vypasený, vo svojom
         spôsobe výrečný, zbehlý v právach a kľučkách. Zo všetkých bokov pánmi utľapkaný, človek so
         slabinami, slúžil im poslušne a staval sa proti dobrému ruchu, proti čisteniu vody, lebo i
         jeho lapačka darila sa najlepšie v mútnom. Buková Tura sa razom sobrala, akýsi dobrý vietor
         zavial i shodili Turicu bachráňa s richtárskeho trónu… Skydol sa trón, palica vypadla z
         tučných rúk a tučné brucho sa začalo postiť. Slúžny podhorského okresu Béla Kulifay bál sa
         vtedy ešte použiť násilia, keď Turica nemal ani jedného hlasu. Odvtedy Buková Tura má
         nielen pranier, ale i sosyp pre neúrodné hladné roky, čitáreň a spolok miernosti.
         Nižebrežie išlo za Bukovou Turou a vyvolilo si prvý raz richtára podľa vôle. A tak to
         začalo ísť rad za radom…
    </p>
    <p>
     Tak to všade vrelo, no prekypelo tam, kde nik neočakával, ako to obyčajne býva pri
         dielach viac živelných než umele strojených, v kraji najchudobnejšom, najbiednejšom,
         podhorskom.
    </p>
    <p>
     V podhorských dedinách bolo naozaj treba železného, živého, junáckeho dekana
         stohárskeho, aby sa len trochu niečo pohlo. Stoháre boly malé mestečko, okresným súdom
         držané na uzde, terorizované slúžnym Bélom Kulifaym, brutálnym, nevzdelaným človekom,
         ktorému rozkaz z Kotlína od Strakonického alebo Bükyho bol taký svätý, že vždy ho ešte
         sprísnil. Kázali mu shodiť s úradu boženíka, on shodil dvoch a richtára pokutoval.
    </p>
    <p>
     Surinský bol temer sám v podhorskom kraji, nezávislý, smelý a iskrenný národný človek.
         Jeho bratia oltárni, nadaní biednymi farami, čušali a hľadeli vybŕsť na nejaké výslnie z
         podhorských tieňov. No na Surinského geniálnom, slobodnom ohni musela sa zapáliť i mokrá
         slama! „Hanba vám, mladosi! (On to hovoril päťdesiatnikom.) Vlečiete krídla ako zle
         podšklbané husi, obraciate sa ako senné vozy nepavúzené; hľa, takto sa treba zvŕtať!“ a pán
         dekan zvrtol sa na päte lesklej vysokej čižmy. Krídla čierneho kaputa sa pritom rozletely,
         lakované holienky zablýskaly sa. „Dvíham ich ako prázdne mechy,“ žalúval sa, „ale oni
         kvickajú! Sami vynachádzajú strašiakov, aby sa smeli báť… už som ich zapľul! Idem rovno k
         sedliakovi! Je to síce chrapúň, ale aspoň poslúchne, možno ho štopiť!“
    </p>
    <p>
     Jozef Surinský mal staré, veľmi bystré oko a dobré čujné uši pre vlnobitie verejného
         života v Kotlínsku, v ňomž vyše pol stoletia kňazoval, a nielen kňazoval, ale žil ustavične
         v prúde s ľuďmi všetkých kategórií. On prvý predcítil a vybadal, že je už na čase začať
         živšie v kotlínskom kraji, aby pohyb nezastal, nezabil sa ako poludňajší vietor. Rozhodol
         sa na silný krok, na otvorenú manifestáciu. Čo z toho vyjde, to nebolo jeho starosťou: len
         život, život volal! Len pohyb, len potrasenie, čokoľvek ono prinesie, čokoľvek zapríčiní,
         lepšie bude než mŕtvota, mlčanie, dochnutie bez žaloby a hrešenia… Mal by sa síce poradiť
         aspoň s Kotlínčanmi, Stražanmi! „Ale ba!“ hodil Surinský svojou mocnou, hrubou rukou s
         vláskami na prstoch. „Deliberante Roma, Saguntum periit!“ riekol a pozýval k svojim
         Stohárom, dosť slabo rozvitým, na deň šiesteho júna takto:
     <emph>
      „Pozývam všetkých
            svojich priateľov a známych a všetkých, ktorých zasa oni majú za priateľov a známych, na
            prahoru Zubrov nad Stohármi.“
     </emph>
     Táto formula, ústne náležite vysvetlená,
         pozývala na Zubrov celé Kotlínsko, nakoľko bolo národno-slovenské.
    </p>
    <p>
     Stoháre opieraly sa už na samé pohorie, rovno nad nimi čnel vysoký, strmý vrch Zubrov,
         na temene plešivý, porastený drobnou trávou a mäkkým machom; okolo plešiny obvíjala ho
         mladá buková hora. Mnoho príjemnosti a krásy nebolo na samom výletnom mieste, i prístup bol
         dosť ťažký pre vozy skalnatými, strmými serpentínami. Jediné, čo oprávňovalo robiť ta
         výlety, bola uprostred bučiny prýštiaca sa studnička s nakyslastou vodou, volali ju
         Kadlúbkou, a potom s plešiny prekrásny výhľad na pohorie, na krásnu dolinu stohársku s
         bystrou Stohárkou, vinúcou sa medzi jelším, potom na rovinu, do ktorej ústila dolina, až po
         makovice viež kotlínskych. Surinský raz pustil heslo: Zubrov, teda bol Zubrov! Krajších a
         ručnejších miest bolo dosť… ale Zubrov — a koniec. Veď sám nevedel, či čo bude z toho, a
         keby zle vypálilo, dobre bude skryť sa… pod nebo nadzubrovské…
    </p>
    <p>
     Vyšla veľká, hlučná, dôstojná manifestácia celého Kotlínska od kraja do kraja, zpoza
         boru až po utiahnuté pred svetom vŕšky, lazy a kopanice, a to manifestácia v takom tuhom,
         otvorene slovenskom smysle, akej nebolo od prastarých vekov. Ani prední ľudia slovenskí
         nemysleli, nešípili, nemohli zďaleka očakávať pomerne takú veľkú masu, toľko vážnych,
         majetných, predstaviteľných ľudí, toľko krásnych, sviežich žien, diev, toľko mládeže,
         mešťanov, gazdov. Greguš radostne žmurkal svojimi poloospanlivými očami, keď videl desiatky
         a desiatky ľudí jemu neznámych, ale jeho znajúcich a okolo neho tlačiacich sa s úctou a
         pozdravením! To boli noví ľudia pri národnej slávnosti! Čudoval sa, kde sa berie razom ich
         vedomie, ich spev, pekné, mierne, ale rozhodné slovenské presvedčenie.
    </p>
    <p>
     Dr. Pavol Hlaváň bol vo svojom elemente, sypal celé ohňostroje svojho humoru, blýskal
         výrečnosťou, oboznamoval sa s novými, vítal starých, na päťdesiatich miestach ho častovali,
         všade ctili. Surinský stál medzi množstvom ako starý dub v bukovej seči. Jeho mohutná hlava
         na mohutných pleciach vyčnievala vždy ponad zástup. Neúnavný bol chodiť do kola, všade
         láskal, všade hovoril ľúbeznosti, ešte i ženským dvoril — on, známy grobian, askéta,
         samotár životný.
    </p>
    <p>
     „Ej, prevelebný pane — nože i mojej starkej polichoťte!“ riekol mu stražiansky glejár
         Ján Mikula.
    </p>
    <p>
     „Prečo nie? Nevesta ako ruža!“
    </p>
    <p>
     „Hľa, prevelebný pane, i môj otec prišli, a majú už osem krížikov na chrbte. Oni boli s
         našimi až po Prešov roku štyridsiateho ôsmeho!“ Starý Mikula sňal klobúk so šedivej hlavy,
         pomihal malými, vyhasínajúcimi očami a riekol:
    </p>
    <p>
     „Ja už len vždy s našimi, až do hrobu. Mnoho som vytrpel, palicovali ma, tatíčko,
         prišiel som o majetoček… No Boh ma neopustil! Mám zas, čo treba… Pravda, to je už synovo,
         synovo…“ Surinský mu postavil klobúk na hlavu a poklepal starca po pleci: „Ej, bár by naše
         staré oči videly to, za čo ste bojovali!“
    </p>
    <p>
     K Surinskému dotislo sa niekoľko dievčat… on žartoval s nimi, rozdával im bonbóny.
    </p>
    <p>
     „Len nie tak ztuha!“ riekol, „ešte sa zaľúbim do vás, dietky.“ Devy sa chichotaly a boly
         polozaľúbené do milého starca.
    </p>
    <p>
     Hlaváň nasilu vypoďkal na zubrovský výlet svojho klienta Dr. Jána Milanca a všade ho
         predstavoval, oboznamoval, uvádzal. Milanec, so slabobelasým škripcom na tupom neveľkom
         nose, fádne hľadel na rozjarenú masu jemu cudzích ľudí, prinútene klaňal sa, keď bol
         Hlaváňom predstavovaný, mraštil sa, keď zahrmela chórom národná pieseň, a kúril pritom
         papirosku za papiroskou, hltajúc dym do pľúc.
    </p>
    <p>
     „Načo to všetko — už ďakujem za ochotu, mám toho dosť,“ riekol Hlaváňovi, ktorý ho chcel
         viesť ešte k Stražancom, „načo to všetko — ja tomu nemôžem na koreň. K tomuto hlúpemu
         kriku, k týmto napuchreným, frázovitým rečiam ste ma prinútili škriabať sa na tento blbý,
         prašivý vrch?“
    </p>
    <p>
     Hlaváňom trochu trhlo, lebo práve bol skončil dlhšiu, vtipom prekypujúcu reč, ktorá bola
         odmenená naozaj veľkým krikom a hlasom. No on nebol citlivý, a ešte menej márnivý. Inakšie
         pichania on podstúpil kvôli veci, než sú body divného, duchaplným byť chtiaceho mladého
         človeka.
    </p>
    <p>
     „Vari banujete? Kde by ste razom toľko ľudí boli poznali, a oni navzájom vás! Veď vaša
         budúcnosť len od známostí závisí! Koho ľudia neznajú, toho veru nevolajú k lôžku!“
    </p>
    <p>
     „Ah, zaviazaný, zaviazaný…“ riekol cez nos doktor a popravil si škripec na nose, „ja len
         sa pýtam, čo vyjde z tých mnoho planých rečí a škrekľavých disharmonických spevov? Či má od
         toho vresku padnúť Pešť a maďarizmus, ako Jericho od trúb? Bol by už čas opustiť tie
         komédie.“
    </p>
    <p>
     „Pán doktor, tu máte zrno celého kraja, ktorému máte slúžiť, a tak to nemôže byť komédia
         — a odpusťte, my nie sme komedianti!“
    </p>
    <p>
     „Pardon!“ cez nos riekol Milanec, „nemyslím vás — i mnohých nemyslím… Ale po prvé, ja
         som neprišiel slúžiť žiadnemu kraju, a tak ani kraju kotlínskemu, ale len samému sebe. I to
         nie slúžiť. Ja som prišiel kurovať chorých, a basta.“
    </p>
    <p>
     „A tak ani národu nejdete slúžiť?“
    </p>
    <p>
     „Ani národu. Nepotrebuje ma. Brucho ho nebolí, nekašle… Po druhé,“ pokračoval sucho
         Milanec, „prečo títo páni prežúvajú vždy to isté? Keby aspoň niečo sviežeho podávali — ale
         tu toujours la perdrix! Vždy samé „my stojíme stále, pevne“ a to kričia vtedy, keď sa
         klátia od vína, vždy „horia za pravdu a slávou zvonia“ k tomu požiaru!“ Doktor sa jemno
         usmial svojmu vlastnému vtipu a uzavrel si ho notovať pre prácu, ktorú hotovil a ktorú
         očakávali jeho priatelia s netrpezlivosťou ako fundament nového „ponímania človečenstva“.
    </p>
    <p>
     Hlaváň pozrel na Milanca a pomyslel si, pokrútiac hlavou: ,Čudno, čudno! Mne starému
         psovi srdce skáče ako mladé baranča, keď vidím túto masu, počujem tie plané vraj reči,
         hlúpe vraj kriky — ale predsa
     <emph>
      naše
     </emph>
     reči,
     <emph>
      naše
     </emph>
     kriky na pôde, ktorá ich dosiaľ nepočula, od ľudí novovzkriesených… a tomuto pánovi sa to
         všetko bridí! Ach, možno, to sú len také mladé, žlté kútiky — veď oni sídu, až zobák
         stvrdne.‘ Preto sa ani nerozladil, bol ďalej s Milancom milý a prosil ho, aby mu pomohol
         nájsť kolegu Dr. Durinu. Márne, nebolo ho nikde.
    </p>
    <p>
     „Iste mal viac rozumu!“ riekol doktor a chcel sa odvrátiť od Hlaváňa a obecenstva, keď
         povstal ohromný krik a jasot. Dekana Surinského popadli bodrí glejári stražianski na
         plecia, postavili ho na kopeň a prosili o slovo. Surinský strhol klobúk so šedivej, krátko
         ostrihanej hlavy a začal mocným, stentorským hlasom hovoriť národu.
    </p>
    <p>
     Milanec sa smraštil. ,Bože môj, nad hrobom visí, a ešte sa mu chce pajácovať,‘ pomyslel
         si a vypľul mokrý ohorok cigarety, ,keď sa mu len chce toľko trúbiť do tohto stáda, do
         tejto blbej masy! Ako namáha sa stará šedivá ruina, ako mu navrely krčné žily — celý
         očervenel. Aká hrubá „vena jugularis externa“. Bolo by mu do nej pichnúť lancetou, ale by
         striekala!‘
    </p>
    <p>
     Bodrá postava starcova, lesklé šediny, citný, oduševnením zvlnený hlas, niekoľko slov,
         povedaných z hlbín srdca, pohly celým zástupom, mnohí plakali, mnohí volali na slávu a
         tisli sa ku kmeťovi! Jeden z glejárov priskočil, potriasol mu ruku a potom ju bozkal.
         Starca okrúžily dámy, dievčence a obsypaly ho kvietím. I on sám bol dojatý a utrel si slzu.
    </p>
    <p>
     „Bah! To už neznesiem, ešte sa i smoklí senilný somár!“ zavrčal Dr. Milanec, zahol za
         bučinu a pustil sa rovno dolu Zubrovom, nepoužívajúc serpentíny. Za ním valilo sa skálie
         úšustu.
    </p>
    <p>
     Keď už mrkalo, keď od východu po krásnych líniách pohoria stlala sa letná tma, na heslo
         zo Zubrova po okolitých vŕškoch vzplanuly vatry. Najväčšia, týždňom chystaná, na samom
         Zubrove, vybúšila, ako by Zubrov stal sa bol sopkou. Mohutné jazyky šľahaly do večerného
         šera, oblaky dymu valily sa ako by pri obetiach. Okolo vatry spievala masa rozjareného,
         uradosteného národa hymny.
    </p>
    <p>
     Dojem improvizovaného zubrovského meetingu bol znamenitý a trváci. Ľudia rozpŕchli sa zo
         Zubrova, ako by rozoslaní misionári, každý, kto tam bol, hlásal slávu zubrovského výletu a
         cítil uspokojenie ako po vykonanej ťažkej, ale spolu i milej povinnosti. Mnohí banovali,
         „keby sme boli vedeli“, alebo: „čo ste nám nepovedali?“
    </p>
    <p>
     I v živote každodennom bolo badať posmelenie, lebo darmo je, úspech a zdar posmeľuje,
         kdežto samý, neustály, nepremožiteľný nezdar i mocných skláti, znechutí, a len
         najmocnejších nepohne. Dôkazom, že Zubrovo bolo úspechom, bolo to, že už smýšľali na druhý,
         ešte všeobecnejší výlet, na príhodnejšom mieste. „Najpríhodnejšie bolo by pod Trasikovom,“
         hovorili všetci, „ale to je… panské!“
    </p>
    <p>
     Ján Greguš plesal nad pohybom, ktorý tak dobre harmonizoval s jeho šťastím, požehnane
         zriadeným životom rodinným.
    </p>
    <p>
     „Mal bych hodiť niečo drahého Sudičkám do lona,“ riekol Márii a sestre, „ako Polykrates
         hodil do mora svoj drahocenný prsteň! Bojím sa, aby mi tie tri baby nezávidely.“ Mária ho
         chytila za hlavu (bola temer taká vysoká ako on) a bozkala ho na ústa. On sa mračil,
         ošmietal, ako by sa bránil, ale pritom ju pritisol k hrudi.
    </p>
    <p>
     „Ako sa hrdličkujú!“ riekla teta Lota s dobrodušným úsmevom. „Vari ste zo Spiša?“
    </p>
    <p>
     „Panna to nemá vidieť!“ riekol jej brat.
    </p>
    <p>
     „Dajte vy mne pokoj! Ja som úplne spokojná s mojim stavom!“ A to bola pravda. Lota bola
         od detstva oddaná rodine a národu, na svoje osobné chúťky nikdy nepomýšľala. Bola nepekná
         príkladne, jej zovňajšok odstrkoval. Ale kto ju poznal, musel ju rád mať. Mala v mladosti
         pytačov dosť, ale znala svoju špatnosť, nemala pražiadnej ilúzie o sebe, nemohla teda
         veriť, že by ju pýtali z lásky, alebo čo len z duševnej sympatie; to, prečo ju pýtali,
         podržala si sama, to jest pekných pár tisíc po rodičoch, ktoré Ján neskôr ešte rozmnožil, a
         zostala z presvedčenia, bez ľutovania a banovania starou pannou.
    </p>
    <p>
     „Vieš čo? Hoď mňa do mora!“ riekla Mária.
    </p>
    <p>
     „Nemaľuj čerta na stenu! Ľudia za verejné dobro i svojich obetúvali… Agamemnon dcéru
         Ifigeniu…“
    </p>
    <p>
     Mária ticho rukou oddialila muža. Ju bodlo do srdca… dcéra nemá sa tak spomínať, dumala.
         Ján hneď zbadal, že sa jej žart nemilo dotkol, chytil jej krásnu, trochu veľkú ruku:
    </p>
    <p>
     „Vari sa duješ, Mariška? Neboj sa, ani za celú Tróju nedám ja svoju Ifigeniu. Ostatne,
         či len dobré veci máme prijímať od Boha, a zlé nebudeme prijímať? Môže prísť borba,
         horkosť, starosť!“
    </p>
    <p>
     „Len si navolaj!“ dudrala teta Lota, „vietor dúchne, a máš ich plný dom!“
    </p>
    <p>
     „Veru tak!“ riekla Mária, utíšená milými slovami mužovými. „Vôbec mne zdá sa, vy trochu
         tuho a rýchlo jazdíte za vaším ohnivým Surinským! Veterán, Matuzalem, a ženie vás ako mladý
         generál. Od zubrovského výletu počuť samé divné chýry. Včera bola organistka u Lejly a
         hovorila, že Zápy bol včera tu, chodil od domu do domu so Spitzom, že vraj hnojné jamy
         prezerali a pokuty rúbili!“
    </p>
    <p>
     „Dožijeme, uvidíme!“ riekol Greguš, ktorý arci vedel hodne viac o následkoch Zubrova, no
         ženu nerád znepokojoval neistými chýrmi; „kto dožije, uvidí!“ A začal chodiť rýchlejším,
         než obyčajne, tempom po vysypanom širokom chodníku ovocnej záhrady… Potom zavolal do
         besiedky:
    </p>
    <p>
     „Ľaľa, bol bych zabudol, Mariška! Zajtra budeme mať hostí! Hlaváň sa opovedal, privedie
         nových ľudí, nové akvizície pre svoje kotlínske centrum.“
    </p>
    <p>
     Julka kukla oblokom:
    </p>
    <p>
     „To dám vedieť i do Stražian, apuško! Nech je veselo!“
    </p>
    <p>
     „Dobre, Lejla, dvaja mladí, hotoví ľudia! Či ti srdiečko neposkočí?“
    </p>
    <p>
     „Veď hovorím, že Ján dnes chochmes kdesi zabudol!“ dudrala Lota a usmiala sa nad svojím
         pletením.
    </p>
    <p>
     Obavy Márie neboly bez základu. V kotlínskych „vládnych“ kruhoch boli Zubrovom prijavne
         upozornení na vajatanie nových tvorieb, na van nového ducha v ospanlivom a pohodlnom,
         poslušnom a až k zemi utlačenom kraji na brehoch Kotlinky. Na Zubrove bolo niekoľko špiónov
         úradných, poloúradných i neúradných, ktorí museli čosi doniesť z tohto nového Karmela a
         ospravedlniť útraty. Z naloženia podžupana Michala Strakonického boli tam jeho traja
         mušketieri: Ďula Bordula, Andráš Bulla a Gejza Kopytnický. (Ďuláčka sa priskoro nadral a
         hlavné búriace reči predrichmal v bučine, Bulla, strhnutý zábavou, spieval s inými k muzike
         krakoviaky a Kopytnický pošklbával medzi vozmi slúžky.) No boli tam i vyšší, jemnejší, nie
         tak znateľní vyzvedači, poslaní fyzikom Krausom.
    </p>
    <p>
     Najprv búšil na malý bubon kotlínsky starší týždenník
     <emph>
      Kotlini
         Hazavédő,
     </emph>
     redigovaný stoličným titulárnym vicenotárom, Akúsiom Kallivodaym;
         priniesol na prvom mieste chýrnik: „Dozvedáme sa z hodnoverného prameňa, že do nášho, ináč
         príkladne patriotického a dobrodušného (jámbor) obyvateľstva, kési tajné ruky hodily kúkoľ
         nesvornosti, sváru a nenávisti národnej. Podzemná robota nevlasteneckých síl, zdá sa, ušla
         pozornosti našich ináč čulých a svedomitých ochrancov bezpečnosti stolice a vlasti, preto
     <emph>
      my
     </emph>
     dôrazne upozorňujeme ako vládne orgány, tak i široké patriotické
         obecenstvo na túto nekalú, tichú, ale vlasti a národu maďarskému nebezpečnú machináciu.
         Videant consules, ne quid detrimenti respublica capiat!“
    </p>
    <p>
     Na druhý týždeň konkurenčný, neskôr založený týždenník kotlínsky,
     <emph>
      A Hazafiság
            Trombitája,
     </emph>
     doniesol už garmondom sádzaný článok pod titulom:
     <emph>
      „Vajcia sú už v horúcom piesku!“,
     </emph>
     podpísaný samým redaktorom Dr.
         Gerleym Mórom (predtým volal sa Moritz Goldgrützner a bol synom kotlínskeho trafikanta,
         ešte vždy Goldgrütznera). Článok, písaný kvetnatou judeomaďarčinou, oboznamuje obecenstvo,
         že bazilisk má obyčaj, rovnú s krokodílom, vajcia, ktoré snesie, zahrabáva do piesku, aby
         sa tam vyliahly, zahrievané lúčmi slnečnými. I u nás, do piesku
     <emph>
      boru
         nášho
     </emph>
     (tieto slová boly sádzané kurzívnym písmom, maly teda mnoho znamenať)
         bazilisk panslavizmu v horúcich dňoch júnových položil svoje vajcia, z ktorých sa už kľuje
         prekliata červač. Nemýľme sa, nedajme sa učičíkať: kotlínska pôda je podrytá vulkanickým
         ohňom panslavizmu, hurbanizmu, čechizmu a rusizmu. V kom koluje krv našich hrdinských
         predkov, kto sa volá s pýchou synom Arpáda — píše Moritz Goldgrützner — nech nedrieme, keď
         celé Kotlínsko, celá vlasť nachádza sa v nebezpečenstve! Či máme čakať, my, potomkovia
         Botonda, ktorý založil Kotlín, aby z tohto vlasteneckého punktu nasadené bolo dvíhadlo na
         zrútenie vlasti troch riek? Autor dúfa, že tieto riadky postačia zobudiť zo sna tých, ktorí
         sú postavení bdieť nad vlasťou a nad naším drahým národom maďarským, nad osudmi našej
         šľachetnej, vlasť založivšej a udržujúcej rasy, na seba samu zanechanej uprostred národov
         Europy!
    </p>
    <p>
     Kotlini Hazavédo videl, že ho konkurent predbehol o celú konskú hlavu vzletom a
         vrúcnosťou vlasteneckého citu, pretriumfoval blýskavým štýlom a agitačnou vervou, priniesol
         hneď úvodný článok, sádzaný cicerom, pod záhlavím:
     <emph>
      Quousque tandem
         Catilina?
     </emph>
     V ňom už cele zrejme vyzýva vládu a jej orgány, „niekým alebo niečím
         sugerované k nepochopiteľnej ľahostajnosti“, neodkladne udrieť zničujúcim ohňom a hromom do
         „bandy zlodejov, zákerníkov, sprisahancov, panslavistov“! Veď je to hrozné, píše titulárny
         vicenotár, všade o tom vedia, všade šuškajú o zubrovskom Rüttli, o zubrovskom sprisahaní, o
         novom Dóžovi v reverende, ale nik neopováži sa ceknúť! Verejnou tajnosťou je, že dňa 6.
         júna na Zubrove svätili tisíci ročnicu „hirhedt“ Memoranda svätomartinského, že tam bol
         emisár z Čiech v čamare a podebradke, ktorému pripili so želaním, aby Slovensko pridelené
         bolo ku korune svätováclavskej, aby tak utvorila sa znova dŕžava Svätoplukova; že tam boli
         dvaja emisári z Moskvy (Petrohrad bol primálo), ktorým tiež pripili so želaním, aby prišlo
         čím skôr tristokrát tisíc kozákov a na kopytách konských roznieslo vlasť uhorskú. Istý
         katolícky kňaz, neďaleko od Zubrova, od pol stoletia kujúci zradu, priniesol na Zubrov
         kostolnú koruhvu, na ktorú prisahali katolíci i evanjelici, lebo na nej boli vyobrazení
         apoštolovia panslavizmu Cyril a Metod. Máme poruke všetky dáta i mená, no ešte počkáme, v
         nádeji, že naše skromné, pravdivé upozornenie na jednej strane odníme drzú smelosť
         propagande a jej nosičom, na druhej strane však zatrasie svedomím ľudí, povolaných brániť
         svätý oltár vlasti atď., atď.
    </p>
    <p>
     No Žid musel mať vrch. Vydal osobitné číslo A Hazafiság Trombitája, v ktorom na čele,
         mastným hrubým písmom, boli už pomenovaní hlavní „kolompošok“, hlavní agitátori,
         panslavisti, komunisti, nihilisti a anarchisti Zubrova, a zahrozené, že v budúcom riadnom
         čísle ide pokračovať vo vlasteneckej práci, totiž trhať masky s nehanebných tvárí i takých
         ľudí, o ktorých nik nepredpokladal. „Žiaľ, že naša publicistická povinnosť nešetrí našu nám
         vrodenú delikátnosť a núti nás hovoriť bez obalu. Bár by si hlasu nášho povšimli i tí, čo
         čušia, krytí veľkým borom a múrmi šľachetných pradedov a vlastencov bezúhonných! Všetko za
         vlasť!“
    </p>
    <p>
     Možno si ľahko domyslieť, že takéto paličské články musely vzbudiť pozornosť. Plátky,
         ktoré nik nečítal, leda advokáti, ktorí tam museli oznamovať svoje licitácie, boly
         rozchytané na ruvacku mačku. Dvaja novší hérosi maďarskej literatúry publicistickej jedným
         vrhom vynorily sa z vĺn kalnej Kotlinky: Kallivoday a Gerley. Ich články boly prevzaté
         nielen všetkými susednými spolumuchotrávkami, ale i peštianskou tlačou. Mená Gerleyho a
         Kallivodayho prišli do naozajstných novín! To dodávalo, nazad účinkujúc, novej váhy článkom
         pôvodným. Na Gerleym účinky sviežej slávy skoro zjavily sa: nosil vysoko nos, kúpil si
         cylinder a opovážil sa pýtať dcéru najväčšieho boháča v Kotline, Leopolda Poppenheima,
         peknú tučničkú Rózu! Predbežne však dostal kôš.
    </p>
    <p>
    </p>
   </div>
   <div type="chapter">
    <head>
     IV. Nové sily.
    </head>
    <p>
    </p>
    <p>
    </p>
    <p>
     Mária Gregušová obliekla si prvý raz svoje dávnejšie ušité gálové šaty, jednoduché,
         hladké, zo solídnej, drahej látky; na hlavu postavila si parádny malý čepček zo samých
         čiernych sklených perličiek a pripevnila ho na bohaté vlasy zlatými ihlicami. Julka jej
         sama všetko rovnala, priprávala, a zvlášte bola hrdá na účes, ktorý sama pre mať vymyslela
         a po dlhšom zdráhaní mamky i urobila… „Vidíš, načo sa špatíš večným krúcancom na tyle! Veď
         si ty, mama moja, ešte nie stará baba! Ni, pozri teraz do zrkadla!“ Naozaj, Júlia vedela
         materi skomponovať účes, ktorý ju mladil, rovnal sa antickému a pridával veľkým črtám Márie
         spokojnú dôstojnosť. Júlia zatlieskala:
    </p>
    <p>
     „Bravo, mamuška, si krásavica! Oh, ty moja milá, milá krásavica!“ Júlia bozkávala mame
         utešené, vysoké hrdlo a potom tisla hlávku na jej hruď. „Pozri, Ruženka!“ volala práve do
         chyže vstúpivšej kamarátke, „naša mama ide na výboje, všetky nás prevýši!“ Ruženka tlesla
         malými, trochu červenkastými rukami, „bravo, Julka, to je od teba pekne, že si mamku
         krášliš! Nebojíš sa ty nikoho.“ Pani Hlaváňová tiež pochválila Julkin vkus. „Ani čo by ste
         ma na bál strojili,“ riekla Mária a prešla do nemčiny, obrátiac sa k advokátke. „Len po
         slovensky,“ riekla Hlaváňka, „chybky mi za zle neberte, ale som mužovi sľúbila nenútiť vás
         k nemčine!“ „Výborne!“ zasmiala sa Júlia, „ale trochu márnivo, lebo pani Hlaváňová vie, že
         jej chybky tak milo pristanú, aspoň apa to tvrdí!“
    </p>
    <p>
     Dr. Pavol Hlaváň prišiel ešte pred obedom so ženou a priviezol nového kolegu Karola
         Durinu, doktora utriusque juris, a lekára Jána Milanca, aby ich konečne predstavil váženému
         susedovi a široko-ďaleko známemu národovcovi. On už viac ráz volal mladých ľudí do
         Havraného urobiť povinnú návštevu zdvorilosti, „ukázať sa vodcom“, ale vždy do toho čosi
         buchlo, a oni sami nesúrili. Prilepil sa im i Ďurko Malatín, úradník sporiteľne, o ktorom
         sa hovorilo, že bez neho nikde neuvaria tri hrachy. Bol to živý, tridsaťpäťročný mládenec,
         rastom drobný, vrtký, temer celý plešivý, s malými ježiacimi sa fúzikmi. Každý vlások mu
         stál osve; na brade mal riedke chĺpky. Bol veľmi účinlivý, rozumel sa do všakových
         remesiel, aranžoval kadrily, obstarával divadelné rekvizity, svolával, sbubnovával ľudí,
         keď bolo treba. Mal veľa ľubôstok, čo jediné ho hatilo byť dielnym, veľmi užitočným
         človekom: behal na kole, korčuľoval sa ako malý Eskimo, bol hasičom, turistom, sbieral
         chrobáky, bol zručným fotografom-amatérom, dvoril dámam, kde a kedy len možno bolo, starým,
         mladým, pekným, špatným, len keď šušťala suknička, bol šťastný; choval dve srnky, morské
         prasiatka a francúzske zajace, lapiny, v ohromnom čísle; zapisoval meteorologické dáta tri
         razy do dňa (tlak povetria, smer a silu vetra, stupeň tepla, množstvo dažďa, snehu atď.),
         prorokoval počasie, hľadával jelenice bosými nohami, vedel robiť chýrne ohňostroje, hral na
         flaute, ale pramizerne, no myslel si, že hrá výborne, lepil z hliny figúrky, podobizne,
         kópie, čo sa mu niekedy veľmi dobre darilo, pestoval v malej záhradke malvu, mal včely, ale
         medu nikdy nedochoval, v zime chytal straky, choval slávika, pipíšku, kanárika a skalného
         vrabca… Všetko toto opatroval sám, nie je teda div, že sa na neho Kuzmin, predseda
         sporiteľne, žalúval pre primalú horlivosť úradnú. No jeho ostatná činnosť, jeho hotovosť
         pomôcť, poradiť, jeho nesklátiteľná dobrá vôľa ľahko dala zabudnúť, že niekoľko dní nebol v
         úrade, že sa mu nakopilo mnoho nedokončenej práce.
    </p>
    <p>
     Dámy zobraly pani advokátku do svojich chýž, páni utiahli sa do Jánovho kabinetu na
         kalištek predobedňajší. V neveľkom bufetíku za sklom stály fľašky s rozličnými nalievkami
         Márie, ktorá vedela pripravovať znamenité pálenky, no najlepšie horkú. Ján vyňal teda
         horkú, kalíšky a nalieval z fľaše tekutinu čiernu ako uhoľ. Hlaváň vytiahol z bočného
         vrecka chumáč novín a hodil na písmenný stôl.
    </p>
    <p>
     „Tu, čítajte, pán direktor, dozviete sa pekné veci!“
    </p>
    <p>
     „Nech sa páči, páni; berte, páni hostia, zpríchodu; páni doktori, berte; dvaja páni a
         tri doktoráty, slávne! Ste po prvý raz v mojom dome. Prvé kalíšky neslobodno opovrhnúť;
         berte, pán Malatín; na vaše zdravie, páni!“
    </p>
    <p>
     „Ja som pri tom; že to vraj chladí, a vonku je sparno!“ riekol Malatín a bral kalištek.
    </p>
    <p>
     „A v zime hreje,“ doložil Greguš. Malatín vypil.
    </p>
    <p>
     „Eh, to je chýrne horké milosťpanej Gregušovej!“ povedal Malatín a luskol pritom
         jazykom, ako by bičom plesol. I ostatní prevrátili malinké kalíšky, iba Milanec sa zdráhal.
         Jemu určený kalištek zostal na tácničke, černajúc sa naliatym horkým ako ebenové drevo.
    </p>
    <p>
     „Nikdy neužívam,“ riekol priamo, sucho a obrátil sa k Jánovej bibliotéke.
    </p>
    <p>
     „Ach, pán doktor,“ riekol Ján, „neposudzujte; tam je všetko v neporiadku! Sám som dosť
         neporiadny s knihami, a moja Lejla tomu ešte dodala! Premŕvala sa mi tam i s Ruženou; za
         slovenskými knihami dolovaly!“
    </p>
    <p>
     Greguš zapálil si veľký penový čibuk so zlatožltým jantárom, vzal do rúk noviny, pošiel
         k obloku a začal čítať. Hlaváň hľadel mu do tváre, aký asi dojem urobia na Greguša výlevy
         kotlínskych moniteurov; advokát Durina pošiel k bufetíku a nalial si druhý kalištek.
         Milanec bedlivo obzeral knihy. Na vrchnom regáli stála Slávy dcéra budínskeho vydania s
         červeným koženým chrbtom, pri nej hneď Výklad, Staroitália Slavianska, Kollárove Kázne,
         Zpievanky; stála tam Palkovičova slovenská Biblia, staré Pohľady v jednom tlstom sväzku,
         Hollého Svätopluk v prvom, švabachovom vydaní, Šafárikove Starožitnosti, dva ročníky
         Hronky, tri ročníky Nitry, všetky tri Lipy v zlatoreze… V druhom regáli boly veci novšie,
         mnohé ešte ani neviazané. Na kraji: matičné Letopisy, ročník Osvety, novšie almanachy,
         spisy Kalinčiakove, Lžedimitriády… Na spodnom regáli boly poukladané časopisy. Na samom
         vrchu černel sa Riegrov Náučný slovník a sbierka slovenských prvotlačí, zdedená Jánom po
         otcoch. Dr. Milanec niektoré knihy bral do ruky, dával nazad, rovnal. Potom luskol palcom,
         obrátil sa a urobil kyslú tvár.
    </p>
    <p>
     „Nie, toto je už neslýchaná hanebnosť,“ zvolal Ján Greguš, odchodiac od obloka a
         odkladajúc posledné osobitné číslo A Hazafiság Trombitája, „ako len znesie i trpezlivý
         papier takéto luhaniny; a ľudia to čítajú, ešte i platia!“
    </p>
    <p>
     „Badáte, ako sa predbieha par nobile fratrum?“ riekol Hlaváň. „Som zvedavý, ako
         vicenotár prevýši Žida… Ťažko mu pôjde! Čo ešte napísať?“
    </p>
    <p>
     „A Žid ešte i mená udáva! Hľa, i pána doktora Durinu, ktorý ani nebol na Zubrove! Nie,
         tu sa musí urobiť nejaký poriadok!!“ Greguš stal sa cele nesvojím. Jeho tvár stratila milý,
         pokojný výraz, mútne oči sa mu zjasnily, zveličily, líca podbehly ľahkým rumeňom, čo bolo u
         neho veľmi veľkou zriedkavosťou. Ľudia, nenavyknutí na tlačené nadávky, omnoho viac sa
         rozčúlia než pri akejkoľvek slovnej urážke. Greguš tuho bafčil z čibuka a fučal.
    </p>
    <p>
     „Poriadok!“ horko zasmial sa Hlaváň a prevrátil kalištek horkého, naliaty pre Milanca,
         „aký poriadok si vy predstavujete? Či možno najsmelšou fantáziou predstaviť hnusnejšej
         pandravy, ako je žurnalista? Taký žurnalista je moderný Rózsa Sándor, Milfajt, Šobry
         dohromady pre česť i vaček všetkých statočných ľudí. Ale čo hovorím, tamtí traja boli
         šľachetíni oproti žurnalistom kotlínskeho kalibru, lebo oni niesli vlastnú kožku na trh,
         ale taký škrabácky ničomník má v rukách zbojnícku moc bez úhrozy, bez kontroly, bez výhľadu
         na nejaký trest. Naopak, on, ozbíjajúc vás o česť a dobré meno, pletie si veniec zásluh,
         chystá sinekurálne hniezdo! Taký chlap bez kvalifikácie, bez prípravy, kedy sa mu zaľúbi,
         vynesie nad vami výrok, v tú minútu právoplatný, čo hárok opustí tlačiarsky lis, výrok bez
         apelácie!“
    </p>
    <p>
     „Jesto súd, sú poroty, trest peňažitý, trest väzenia…,“ riekol Karol Durina, mladý, dosť
         driečny mužský s hladkou tvárou a jemnučkou briadkou okolo líc, na brade vyholenou, s
         jasnými, vodovobelasými očami, ktoré pri vnútornom pohnutí sem-ta behaly. On prešiel
         juridický kurz najprv s pomocou národných sbierok, potom ho podporoval starček-kanonik na
         jednej z najväčších kapitúl Uhorska; bol to z posledných vysokých duchovníkov,
         priznávajúcich sa k slovenskej matičke, ktorá ich zrodila a cirkvi obetovala. Starček mal
         meno Karola Durinu v breviári a modlieval sa denne za neho, aby mu Boh dal srdce čisté a
         zachránil ho národu teraz, keď starí idú rad-radom do hrobov, a mladý svet odvracia sa od
         utlačeného národa; len čo mu trasúcimi sa rukami zapakoval bol peniaze na advokátsku skúšku
         a poslal na poštu, keď ho Boh k sebe povolal ľahunkou smrťou človeka spravodlivého a
         pobožného. Jeho testament bol zrušený preto, že tam boly značné legáty na slovenské ústavy,
         štipendiá, a zvlášte veľký legát na odmenu spisovateľov, zaslúžených o zobudenie národného
         povedomia.
    </p>
    <p>
     „Tak, súd,“ zvolal živo Hlaváň, „vy to, pán kolega, beriete ešte veľmi akademicky. Áno,
         tak vás učili. Ale čo si vyžaluješ na takom človeku v najlepšom, najšťastnejšom prípade?
         To, že hanebnosti a lži, pomluvy a výsmechy, popísané a uverejnené o tebe alebo o tvojich
         milých, prídu ešte dva-tri razy na pretras, prezujú sa desať ráz, opätujú päťdesiat ráz
         pred obecenstvom cele novým, ktoré, nečítajúc mizerný plátok, nebolo by sa nič dozvedelo o
         tvojom unížení. Ty sám, chrániac česť žalobou, dávaš publicitu podlým výronom škrabáka,
         ktorý môže veľmi ľahko hrať pred obecenstvom martýra a obrancu verejnej mravnosti, väčšina
         obecenstva ľutuje obžalovaného a díva sa so záľubou na morálne mučenie človeka, odhliadnuc
         od otázky vinovatosti alebo nevinovatosti. Publikum sedí vždy „verso pollice“ na galeriách
         a kričí „ad leones“ oklebeteného, to mi verte! A aká otázka, či vôbec odsúdia pomluvača, ak
         len má za sebou slovutnú verejnú mienku? Napríklad, ktorá porota odsúdi Moritza Grütznera,
         ak by napísal, že pansláv doktor Hlaváň pokradol strieborné lyžice u grófky
         Piruetti-Mastazzi, u ktorej nikdy nebol, ani nevie, či taká grófka vôbec jestvuje?“
    </p>
    <p>
     „Možno prinútiť žurnalistu k dementi lživých alebo nesprávne uverejnených zpráv,“ so
         sladkým úsmevom a šušlavým tónom riekol Karol Durina; tak hovorieval, keď si bol istý
         svojej veci v dišpute a keď iba z delikátnosti nechcel zabiť a zničiť spolubesedníka,
         menovite staršieho. On milostive pardonoval chudáka
     <emph>
      staríka.
     </emph>
    </p>
    <p>
     „To by ste si pomohli!“ zakričal Hlaváň. „Po prvé, kohože z tých prinútite čítať
         dementi, ktorí drzé obvinenie čítali, koho z nich prinútite veriť viac vášmu dementi než
         jeho prvej, pôvodnej zpráve, „ktorú si predsa nemohol z prsta vycicať“; a potom, „bez vetra
         sa ani list v hore nepohne“. A či nie je pre vás hrozné, keď len desať statočných ľudí
         čítalo len jeho správu a tvrdenie, že ste tri dediny vypálili? Nie je už tu injuria rata et
         consummata? Nie, pane, tu len jedno zostáva, vziať korbáč a pretiahnuť ho žurnalistovi cez
         tvár. Ale čo si vybijete na Goldgrütznerovi? Čo mu zaškodí váš korbáč, keď mu nezaškodily
         zauchá dobytčieho lekára, verejne v kaviarni aplikované?“
    </p>
    <p>
     „No a politické klebety!“ riekol ešte vždy rozjarený Ján Greguš, „akože ich
         zdementujete? Ako zdementujete tvrdenie, že na výlete zubrovskom páchala sa vlastizrada?
         Dementujte, ani vám dementi neprijmú, alebo prijmú s poznámkou ešte impertinentnejšou, než
         bolo obvinenie!“
    </p>
    <p>
     „Je to prechmat, prechmat,“ hovoril Dr. Durina, lenivo obracajúc listy muchotrávok. Oči
         jeho, veľké a jasné, behaly nepokojne po riadkoch a straniciach. „Ostatne, nemožno nebrať
         do náležitého ohľadu (pán doktor ľúbil hovoriť kvetnato, sadami spletenými, vyberanými
         výrazmi, ktoré často nepatrily druh k druhu), že pre mnohých bolo neprozreteľnosťou…“
    </p>
    <p>
     „Čo?“ pretrhol mladého pravotára Greguš, ktorý tuho dymil z čibuka a ešte vždy bol
         zapýrený hnevom a rozčúlením nad hnusným nápadom pokútneho časopisectva; on sa bál, že
         teraz, keď sa len začínalo, keď ešte nič pozitívneho nebolo vykonané, mnohí dobrí ľudia
         dajú sa nastrašiť; „vari bolo neprozreteľnosťou vyliezť na slobodný vrch, potešiť sa
         vzájomne, povedať pekné slovo? Požiť voľnosti, ktorú nám dáva príroda? Sobrať ľud, ukázať
         mu lásku a uváženie?“
    </p>
    <p>
     Durina trochu naľakal sa zvlneného tónu v Gregušovej reči, a usmejúc sa, riekol:
    </p>
    <p>
     „Ktože by mohol niečo mať proti voľnosti v prírode, pán direktor; proti zábave, proti
         ľudu…“
    </p>
    <p>
     „Hja, pán sused náš drahý,“ prerušil Hlaváň kolegu, obrátiac sa ku Gregušovi, „naši
         mladí páni bratia sú z iného cesta uvaľkaní než my, oni sú z numero nul múky, a my len z
         ražovej. A vôbec oni veľmi mnoho zatracujú, čo je vždy znakom vyvýšenosti!“ Hlaváň používal
         často silných výrazov, ale ironizovať nebolo jeho obyčajou. Milanec spozoroval, že nateraz
         ironizuje, a nadul sa. ,Novým tónom ráči spievať; no počkaj, vták!‘ pomyslel si a popravil
         si na nose sklíčka.
    </p>
    <p>
     „Mne sa zdá, ba pláne hlboko som presvedčený,“ začal lekár, vyťahujúc z elegantnej
         striebornej papirosnice tenunkú papirosku s dlhou papierovou trúbkou (takých cigariet v
         Kotlíne ešte nikto nefajčil), „áno, som hlboko presvedčený,“ vytiahol tula-striebornú
         škatuľku na sirky, na chrbte škatuľky zapálil sirku, potom pomaly pripálil papirosku dlhým
         ťahom, sajúc do seba dym; Hlaváň a Greguš hľadeli na neho udivene a očakávali trpezlive,
         kedy z neho už vypáli to „hlboké presvedčenie“; Milanec, vsajúc dym až do pľúc, púšťal ho
         pomaly polootvorenými ústami a nosom (ba že sa mu z ucháľov nekundolí! podumal Hlaváň);
         „hlboko presvedčený“ konečne pokračoval, „že všetky takzvané národné skutky a činy nestoja
         deravej vindry. Namáhať sa, zdýmať, pachtiť po niečom, čo už odžilo svoj vek, je nerozum,
         alebo aspoň robota bez cieľa a zárobku.“ Doktor prestal a cez dym kukol na Greguša, o ňomž
         myslel, že hnevom na kotlínske plátky rozdráždený, bude prosto zúriť ako Vezuv, keď počuje
         silné oponovanie.
    </p>
    <p>
     „Áno, boly časy,“ pokračoval, „v ktorých hrala takzvaná národnosť ohromnú rolu; dnes je
         po jej sláve, dnes je handrou na smetisku ľudského myslenia, dnes je už vyjedeným vajcom,
         prázdnou škrupinou, dnes už
     <emph>
      beží
     </emph>
     o iné…“
    </p>
    <p>
     Mladý následník Eskulápia pozrel fádnym byť majúcim, dlhým pohľadom na Greguša cez svoje
         slabobelasé sklíčko zlatého škripca, ktorý mu tuho rezal jeho tupý, pri široko stľapkanej
         tvári, malý noštek.
    </p>
    <p>
     „O čože
     <emph>
      beží?“
     </emph>
     pýtal sa už lenivo, s flegmou Greguš, kladúc komicky
         mocný prízvuk na posledné slovo; on hneď upadol do svojej nepremožiteľnej flegmy, keď
         prišlo na nejaký spor. Mohla sa ho sama vec akokoľvek blízko a bôľno týkať, keď stala sa
         predmetom podráždenej rozprávky, Greguš spustil plecia, oči mu ospanlivo žmurkaly a tvár
         dostala výraz najhlbšieho mieru.
    </p>
    <p>
     „Beží,“ taktiež so schválnym, tuhým prízvukom opätoval doktor Milanec, „o veci veľmi
         vážne, a nie o zastaralé, splesnivené, moľami a myšacíncami raziace detinstvá! Beží o veľké
         záujmy všeľudské, a nie o také predhistorické, zapadnuté romantiky, frázy, fantázie, ako
         tamto zvestujú vaši zaprášení, polozhnití proroci tamto v treťom regáli vašej bibliotéky
         (ukázal dlhým svojím ramenom na bibliotéku a regál so starými knihami slovenskými); jedna
         stranica v essayi doktora Babingtona Papáčka viac stojí než všetky tamtie škváry.“
    </p>
    <p>
     Greguš pozrel na regál v obave, či Lejla s Ruženou Kráľovou z fary stražianskej
         nevpratala do tretieho regálu naozaj nejaké škváry. No hneď sa uspokojil, keď videl chrbty
         svojich milých, po otcovi zdedených kníh. Začal chápať, že má pred sebou jednu z nových
         síl, ktoré začaly s istým hlasným ruchom zjavovať sa na obzore.
    </p>
    <p>
     Hlaváň mal radosť z Greguša, lebo zbadal v jeho zdanlive ospanlivom očku iskierku —
         čertíka…
    </p>
    <p>
     „Doktor Babington Papáček? Kto je to?“ spýtal sa Hlaváň.
    </p>
    <p>
     „Počuj, Karol! Tvoj kolega nezná doktora Babingtona Papáčka, autora svetochýrnej knihy
         Kritika čistého svetobôľu!“
    </p>
    <p>
     Karol Durina bol dosť zdvorilý nepočudovať sa zrejme nad žiaľnou zaostalosťou kolegu,
         ktorý nepozná doktora Babingtona Papáčka… Milanec odhodil dlhú trúbku papirosy a pokračoval
         už teraz s rezkou, určitou výrečnosťou:
    </p>
    <p>
     „Niekedy v temnom stredoveku napríklad bežalo o náboženskú otázku, o náboženstvo vôbec.
         Ľudia prenasledovali a pálili sa vzájomne pre náboženské rozdiely a dogmy. A dnes? Nik
         nestará sa o vieru blížneho, náboženskej otázky viac niet. Dnes si nik za všetky dogmy nedá
         paznechty ostrihať. Náboženstvo a viera je vecou indivídua, je otázkou svedomia každého
         jednotlivca, je vecou súkromnou práve tak, ako či chcem nosiť bielu vestu či čiernu, či
         radšej jem hríby či raky. Áno, náboženská otázka sa odžila, umrela a leží pochovaná v
         mŕtvych bachantoch, ktoré už nikdy živá ruka neotvorí (zasa bľuskol na tretí regál
         bibliotéky). Práve tak odžila sa v naše najnovšie pokrokové časy i takzvaná národnosť… I
         pre ňu pálili a bili, prenasledovali, zatvárali; pre ňu viedli donquijotské oslobodzujúce
         vojny, pre ňu padaly desiatky tisícov pod Kráľovej Hradcom a Plevnom. Ale dnes je už po
         nej, ona je uložená do kamrlíka pre staré rárohy a straší už len v hlavách retrográdov,
         idealistov a kreténov!“
    </p>
    <p>
     Milanec sa napodiv vrečnil do pátosu. Dlhé reči neboly jeho vecou, obyčajne bojoval
         krátkymi, presnými vetami, ktoré ohromovaly, „bily po mozgu“, ako hovorieval s istým
         samovedomím. Ale tu mal pred sebou významného predstaviteľa starých rárohov a kreténov,
         preto išiel do toho. I tak jeho priatelia a rovno smýšľajúci neprestajne píšu, aby už začal
         borbu s nerozumom a frázou, a už ho dajedni mali v podozrení, že sa smieril a
         sfilisterníčil na istom chlebe s maslom i medom. Odoaker Kutálek mu písal, že ho už pokladá
         za strateného, a Odoaker Kutálek bol svetlom nových síl! Ba i sám Babington Papáček mu
         odkázal, či nepotrebuje groše na začatie diela, no groše budú, až dokáže, že aspoň jednu
         národnú modlu zrútil.
    </p>
    <p>
     Durina pomykal oboma plecami, povrtel hlavou a jeho vodovobelasé oči živo behaly od Jána
         Greguša k Jánovi Milancovi. On úprimne obdivoval svojho priateľa, od neho ešte nepočul
         takej dlhej reči. A ako jasne, logicky, pádne hovorí! Ako ich oboch starygáňov spiekol, ako
         ich porazil! Greguš robí takú smutnú tvár, len sa rozplakať, a Hlaváň nevie, čo si má
         myslieť. Milanec, taký mladý, a vidí u nôh svojich tých, čo boli rešpektovaní v celom
         kraji. Nedarmo sa Durinovi často sníva, že vidí Milanca s ohromnou sekerou v jednej ruke a
         buzogáňom v druhej rúcať modly. Durina vôbec bol v podčinení Janka Milanca. On nemal ani
         toľkých encyklopedických vedomostí, ani toľko rýchlo pracujúceho umu, ani toľko osobnej
         smelosti a bezohľadnosti. A pritom Durinovou slabou stránkou bolo: on stál na vojennej nohe
         s prostou, nešminkovanou pravdou… Hovorí, a ani sám nevie, že bez príčiny, bez schválnosti
         luže a luže. Sám nevie, kde sa u neho začína lož, ona do neho skočí, len čo otvorí pekne
         krojené ústa. Najprostejšiu vec okrášli lžou, bez potreby, bez schválnosti. Veď i Milanec
         skrivil, ale umnejšie, a pravdepodobnejšie.
    </p>
    <p>
     „Teda otázka národná je pochovaná! Hm, hm! Kameň je už privalený, taký, čo ani anjel
         neodvalí! A také náuky a náhľady my Slováci máme zvestovať? Pre nás, pre nás Slovákov je
         národná otázka už riešená, odbavená, odžitá, pre nás Slovákov o ňu už
     <emph>
      nebeží?“
     </emph>
     Greguš pýtal sa tichým, lenivým hlasom, zívajúc lenivo, vstal
         a začal sa prechádzať svojím najlenivejším, najklátivejším chodom.
    </p>
    <p>
     Malatín sedel na stoličke pod poličkou s fajkami a fajčiarskymi rekvizitami, jeho fúziky
         ježily sa od radosti ešte viac než inokedy. Keď sa pohol, plešinka sa mu lisla v slnci,
         bijúcom cez oblok. On badal, že mladí páni trochu vysoko rúbu, nepáčila sa mu ich
         vysokopárnosť, ich odťahovanie sa od divadla, od schôdzok, od Čitárne, kam riedko chodili,
         hoci sa dali voliť za výborníkov a Milanec i za podpredsedu. Nepáčilo sa mu, že oni, a
         zvlášte lekár, posmešne hľadeli na jeho pasie a že sa ho raz Milanec pýtal, kedy bude
         zemetrasenie na mesiaci. Hlupák, na mesiaci môže byť len mesiacotrasenie! Ale teraz tešil
         sa, že vec ide tak dotuha, a Gregušovi a Hlaváňovi doprial trochu výprasku. I oni si mnoho
         namýšľajú, a on derie sa za všeobecné dobro dňom i nocou. Ani oženiť sa nestačil, ani
         majetku nenahabal ako oni, robotí, trápi sa, obetuje, lieta, všeobecné dobro napomáha,
         oduševňuje — a páni s grošom ho neraz urazili, nevideli, neoslávili!
    </p>
    <p>
     Milanec mal bystrý um, prišiel zo zahraničia, medzi pomýlenými, skazenými študentmi
         naučil sa hovoriť o všetkom možnom, osvojil si „moderný“ spôsob všetko brať s
         epigramatickou stručnosťou, určite tvrdiť, určite zapierať, aby protivník nemohol spamätať
         sa; on nedal času protivníkovi rozmýšľať a protestovať, a tak často ostával víťazom.
         Všetkému tomuto bola motívom, pôvodom akási zatlačená vnútorná zlosť, neuspokojená, veľmi
         včasne zobudená ctibažnosť, ktorá nebola v nijakom pomere s jeho nadaním. Svojím ináč
         bystrým rozumom Milanec skoro prezrel, že flegmatický, ospanlivo hľadiaci a sotva od liene
         ústa otvárajúci „starý pán“ začína nepohodlne sporiť a akosi shora nadol hľadieť na neho,
         hoci si dnes vyskočil na toho najvyššieho koňa. Preto sa sobral so silami, vediac, že jeho
         hra je prehratá, keď ho dnes ubijú… Hlaváň bude držať v Čitárni za veľkým stolom,
         „trapezom“ zvaným, prednášku o veľkom pobití Tatárov pri Kotlinke na záhumní. Milanec bál
         sa tejto porážky a uzavrel sám v sebe byť neúprosným, keď treba, i drzým a nešetriacim práv
         pohostinnosti… Keď chcú mať bitku starí páni, nech ju majú… Rýchlo zapálil druhú cigaretu
         (už tak nevážničil s ňou), napravil na malom nose zarytý zlatý škripec a riekol:
    </p>
    <p>
     „Áno, nebeží, ani bežať nemôže, z príčin snadno pochopiteľných, na snadne ležiacich. Veď
         i my Slováci sme len ľudia (jestli sme totiž všetci už ľudia). A keď sme len ľudia, a nie
         nejakí hegeliánski polbohovia, teda i pre nás, čo by sme i bývali v Havranom, sú len tie
         otázky vážne, len o tie otázky nám bežať môže, ktorými zapodievajú sa ostatní,
         mimoslovenskí ľudia, a tých je hodne, s ktorými pasuje sa široký svet, človečenstvo!“
    </p>
    <p>
     „Keďže Angličan vo Windsore, Francúz v Lyone, Nemec v Berlíne nemusí starať sa, akým
         jazykom učia jeho deti čítať, aký smie zunieť pri súde, v škole, v mestskej rade, na sneme,
         teda i my Slováci máme byť ľahostajní oproti týmto národným otázkam? Tamtých môže viac
         zaujímať tohoročné polnočné slnko na Spitzbergoch, my teda bežme zaujímať sa kvadratúrou
         kruhu. Tí sú bezpeční s národnými pokladmi, my buďme tiež bezpeční, lebo nám nik neberie
         národnosť. O materský jazyk starať sa nepotrebujeme, lebo sa oň stará vláda, univerzita,
         akadémia?“
    </p>
    <p>
     „Nepotrebujeme!“ s britkým, rozhorúčeným dôrazom pretrhol Greguša Milanec, a naplniac
         pľúca tabakovým dymom, vyrútil celý oblak zo seba. Naozaj, zdalo sa, že sa mu i z ušú
         kundolí. Malatín zamrmlal na svojom stolci a potrel si ruku o ruku.
    </p>
    <p>
     „I keď nám rovno z úst berú jazyk, hanobia náš slovenský pôvod, vytínajú národnosť,
         násilne nás maďarizujú, za slovenské smýšľanie kruto súdia, s úradov shadzujú?“
    </p>
    <p>
     „To sú otrepané frázy z Národných novín!“ zvolal Dr. Milanec, nakrivil ústa a hodil
         smelo hlavou, ako by bol svojím slovom rozhodol osud celej známej pevniny, nevynímajúc ani
         neznáme kusy najtemnejšej Afriky.
    </p>
    <p>
     „I keď vás vyhodili z gymnázia pre slovenský krakoviak, a my sme vám museli hľadať
         miestečko za čierťažou, to bola fráza? Keď nám habali ústavy, fondy, to bola fráza z
         Národných novín? Keď nám berú všetky známky národnosti, a vezmú čochvíľa posledný šlabikár,
         posledný katechizmus, teda nám nebeží o národnosť, teda niet u nás národnej otázky?“ Greguš
         tieto sady vyslovoval monotónne, bez rečníckeho modulovania hlasu, sucho, pomaly, so
         studenou tichosťou.
    </p>
    <p>
     „Nebeží o národnosť, niet otázky národnej,“ riekol Milanec s dôrazom; jeho hlas už
         triasol sa, lebo spozoroval, že ho Greguš ženie do krajnosti a musí byť konzekventným, až
         po hranice možnosti. Škripec mu sletel s nosa a hompálal sa na tenunkej retiazočke pri jeho
         zbystrených pohyboch.
    </p>
    <p>
     „Možno, galopuje, keď nebeží,“ riekol Greguš s flegmou a vážnosťou, ako by bol
         predniesol nejakú vážnu dogmu, nejakú nepodvrátiteľnú axiómu. Hlaváň vybuchol v krátky
         smiech, ale sa hneď spamätal, nasilu urobil vážnu tvár a povedal:
    </p>
    <p>
     „Pardon, pán doktor, vy ste ráčili tvrdiť, a tým chceli poraziť priateľa Greguša, že sa
         náboženská otázka už odložila, vyžila, že jej niet… Kde to stojí?“
    </p>
    <p>
     „Ja som nehovoril, že jej niet pre sviečkové baby, popov, kostolníkov a mendíkov!“
    </p>
    <p>
     „Vy ste to len tak hodili, ako vec známu, všeobecne prijatú, nezvratne dokázanú,“
         pokračoval Hlaváň, nedajúc sa mýliť britkou poznámkou, „a to je mojím zdaním veľká,
         kardinálna chyba pri serióznom rozhovore a je slabinou vašich duchaplných vývodov. Povedať,
         že náboženská otázka nejestvuje, v naše časy nie je nijaká dôkazu nepotrebujúca exióma,
         hoci to azda i povedal váš Babington Papáček, ale je to iba prosté, pusté, plytké
         ,povedala‘, nič neznamenajúce obecné miesto, udomácnené na pivových stoloch. Ja naopak
         tvrdím (používajúc vami uvedeného práva), že i dnes je prvou, kapitálnou otázkou v živote
         národov otázka náboženská, ktorá rozdáva a berie moc, panstvo nad krajinami, určuje osudy
         plemien. Beriem sa to i dokázať. A čo hovoríte o národnosti, je mi divné, ba je iste iba
         smelý, zaujímavý paradox. Možno, dopúšťam, že o národnosť nemusia starať sa vo Windsore,
         ako povedal náš direktor (hoci sú Angličania veľmi žiarliví na svoju národnosť, a ich
         Babington, ale nie Papáček, ale Macaulay, národnosti pripisuje štátotvornú i štátobornú
         moc), ale u nás, pane, chcieť sa pozdvihnúť a vyvýšiť nad národnosť, chcieť nevidieť otázky
         národnej a lietať v akomsi nadnárodnom, čisto človečenskom empyreu — a pritom
     <emph>
      chcieť byť Slovákom
     </emph>
     — odpusťte, to je nesmysel!“
    </p>
    <p>
     Hlaváň sa v dišputách s mladým lekárom a jeho priateľom vždy rozhorčil (koľko pretrpel
         po školách i v úrade pre svoju slovenskú národnosť!), rád užíval silných výrazov, čo
         škodilo len jeho veci, lebo Milanec na silné výrazy mal naporúdzi vždy ešte silnejšie. A
         teraz jeho tuhý výraz posadil Durinu na koňa.
    </p>
    <p>
     „Nie tak, pán kolega,“ riekol nový kotlínsky advokát, pomíňajúc nervózne jasnými,
         vodovými očami; „vy by ste boli hotový veľmi chytro a skrivodlivo ľudí vysankovať z národa.
         Veď je vec veľmi prostá: narodil som sa Slovákom, nuž som Slovák, či chvála, či žiaľ Bohu,
         musím ním byť. To nie je ani moja zásluha, ani môj hriech, to je prostý, nezmeniteľný fakt.
         Fakt náhody. Či mám z tohto faktu náhody robiť složitú otázku? Ako môže byť o tom medzi
         rozumnými ľuďmi rozdielny náhľad, či je holub holubom, lastovica lastovicou? Také staré
         haraburdie! Byť človekom, a len človekom, to je hlavné! Človečenstvo vynáša nás do krážov
         pokrokovitého, bezpredsudkového slobodného bádania.“
    </p>
    <p>
     Bolo jasné, že tieto sofizmy pravotár nalapal od svojho priateľa a čiastočne možno i od
         mytického Odoakra Kutálka, lebo s nalapaným materiálom nezručne narábal a kvetisté výrazy
         nekryly myšlienky.
    </p>
    <p>
     Greguš blysol pravým okom, v ktorom zaihrala malá iskierka, potiahol mocne z čibuka a
         riekol s neodolateľnou svojou flegmou:
    </p>
    <p>
     „I keď človek zradí svoju národnosť (keď sa napríklad váš holub zhavranie, vaša
         lastovica skrkavčie), keď premení si otcovské meno pre výhľady a peniaze, keď pľuje na svoj
         rodný jazyk, hoci sa narodil Slovákom, žiaľ, či chvála Bohu, ako i vy, pán kolega, či i
         potom ten človek je človekom, a hlavne statočným, čestným človekom?“
    </p>
    <p>
     „Áno, je človekom, a basta!“ zapišťal zjedno Dr. Milanec, priskočiac takto na pomoc
         svojmu do úzkeho vohnatému priateľovi, ktorý úzkostne hádzal na neho pohľady a mihol
         nepokojne vodovobelasými očami.
    </p>
    <p>
     „Vtedy mi je milšia opica a prasiatko. To posledné zvlášte, keď piští na ražni!“
         Gregušove slová boly dosť zlostné, no musely byť pokladané za žart, lebo Greguš pri nich
         položil ľahko ruku na Milancovo vysoké, nadol spustené plece a pokračoval fidélnym tónom:
    </p>
    <p>
     „Ach, čo je vám, mladý svet! Pre vás je život ešte tam napredku, pred vami. Tam pred
         vami otvárajú sa a budú sa ešte otvárať (Gregušovi sadol na tvár ľahunký úsmev, ale hneď
         zmizol ako para) ďaleké a zaujímavé perspektívy duchovných svetov, borieb a záchvatov. Nám
         staríkom prichodí skromno vyžiť s tým, čo sme si horko-ťažko nadobudli z drevených
         šlabikárov s kohútikom!“
    </p>
    <p>
     Durina bol rád, že domáci pán tak ponížil vysoko nastolenú tóninu rozhovoru. On vycítil,
         že pomoc Milancova nebola vydarená. Zato Milanec sa naozaj srdil, ani nie tak na sarkazmy
         Gregušove ako na tichosť, mier, s akým hovoril, ako by bola reč o lanskom snehu. Iba
         iskierka v ospanlivom oku jeho prezradzovala tuhú radosť. Mladý doktor nechcel odísť,
         nerozhodnúc bitku, nechcel vyhnúť srážke, nechcel vstúpiť na zlatý most, s takou rozhodnou
         prevahou ponúkaný darom. Vrezal pevno škripec do malého, smelo nahor vyšvihnutého nosa, a
         ponížiac hlas (on myslel, že pišťanie pečeného prasiatka sa vzťahuje na jeho zlostný,
         vysoký tón), riekol:
    </p>
    <p>
     „To sú všetko romantiky a frázy! Voláte sa mužmi činu, ba tuším i vodcami, a sadáte na
         vŕbového koňa, ťapkáte na ňom hore-dolu, mysliac, že „odveký vrah“ ujde pred vaším
         harcovaním. Kde je u vás niečo reálneho, čo možno hmatať? Samá lyrika, samé brinkoty,
         drnkoty fráz! Spomínate národ. Vždy len národ! Národ vám je všade, pri každej príležitosti,
         i keď sa susedovi kuriatko vyďobe z vajca, blahoželáte mu menom národa, keď svätíte mena
         nejakému Mišovi alebo Ďurovi, národ pritom praští; národné jahody so smotánkou hltáte,
         národné raky lovíte a na výletoch národné dymníky pálite. Otupno, hlúpo!“
    </p>
    <p>
     Ďurko Malatín mrzuto pohniezdil sa na stolci, plešina sa mu lisla v slnku. ,Výlety a
         dymníky, čo na nich zlého? len by si ty nerobil dym a puch!‘ pomyslel si.
    </p>
    <p>
     „A čo je vlastne národ?“ vmiešal sa do reči Durina, lebo o tejto téme trúfal si vedieť
         lekciu. O ňom mnoho sporil Milanec so Sartorisom a Roháčikom v kotlínskom klube. No Milanec
         odvetil namiesto tých, na ktorých bola otázka upravená:
    </p>
    <p>
     „Všetko, i takzvaný váš národ je lyrika, romantika, dutá, prázdna fráza, diletantizmus,
         hra so slovom, láry-fáry! A ešte že vodcovia! Šediny mu svietia na kapitole ako mesiac na
         barine, a on hračká sa s povedačkami, ako: „otĺkaj sa, píštelečka vŕbová,“ deklamuje,
         bedár, o „slávnej sveta desatine“ a o akejsi rodine miliónovej, ešte i stomiliónovej. Vôbec
         s miliónmi narába ako s planými hruškami. Vždy poukazuje, spolieha sa na pokrvenstvo, na
         rodinu. Rodina Pán Boh a priateľ meštek! Pekná rodina! Len choď k nej, vyletíš! Zdochnúť
         môžeš pre slávnu rodinu. To je už prosto zavádzanie, klam a žonglérstvo!“
    </p>
    <p>
     Hlaváňovi praskla trpezlivosť.
    </p>
    <p>
     „Kto si neváži rodinný cit, svätý sväzok pokrvenstva a bratstva národov, je idiot!“
         Pomaly, oddeľujúc slovo od slova a každé tuho prízvukujúc, riekol Hlaváň.
    </p>
    <p>
     „Kto predstieraním nebývalej, nemožnej pomoci, fantastických praslovanských bludov ľudí
         zvádza k hlúpostiam a tým zapríčiňuje im utrpenia nikomu nepotrebné, nikomu neosožiace,
         škody mravné i hmotné, veru, ad animam, nie je idiot, ale veľmi múdry pán, pre seba
         totižto, pre seba!“ Milanec hovoril tiež slovo za slovom mocným prízvukom.
    </p>
    <p>
     „Ráčte sa mierniť, milostivý pane,“ v najväčšej rozdráždenosti riekol Hlaváň a žily mu
         navrely na sluchách. „Veľmi divno, že vy, ktorý otvorene hlásate, že ste prišli slúžiť len
         sebe samému, a nikomu inému, ani kraju, ani národu, tak ste sa osvedčili na Zubrove, že sa
         vy opovažujete druhých potvárať z egoizmu!“
    </p>
    <p>
     „Nuž a čo? Ja som aspoň čestný, otvorený egoista, ale vy a vaši? Ako s egoizmom stojíme,
         milostivý pane? Kdeže je, prosím, národné bratstvo, kde je rodinnosť, veľký, svätý cit
         pokrvnosti, keď vám je užitočné, vám vznešeným altruistom, aby bubon hrmel po dedinách;
         kdeže je láska k vlastnej krvi, keď vám je výhodné drať sedliaka do deviatej kože? A či
         Ďuro Chrenko z Valaskej, či kmotor Zaosek z devanských kopaníc nie je vám bližší pokrvný,
         bližšia rodina, bratskejší brat než Marko Kralević alebo generál Skobelov, o ktorých bájite
         ľudu bratské bájky a spievate rodinné a pokrvné hymny?! Či menom bratstva a svätého citu
         pokrvnosti hodili ste do ohňa čo len jednu expensu, jednu zmenku? Či nežalujete,
         neexekvujete radom svojich bratov a pokrvných? Mongolov a Číňanov neexekvujete, sú vám
         priďaleko!“
    </p>
    <p>
     Tvár Milancova bola bledá, on ju nemilo skrivil a ústa roztiahol. Zpoza skrivených perí
         ukázaly sa biele husté zuby; očné zuby vyčnievaly a dodávaly tvári jeho výraz dravosti.
    </p>
    <p>
     Greguš videl, že vec môže prísť ku krajnosti, zas položil ruku na lekárovo plece:
    </p>
    <p>
     „Nie tak; pán doktor mieša nedovoliteľno princípy, zásadné, všeobecné myšlienky s
         náhodnými konkrétnymi prípadmi… Tak možno dokázať, že bratstva vôbec niet, lebo Kain zabil
         Ábela, že vernosti, oddanosti a vďačnosti vôbec niet, lebo Judáš zradil Krista. Tak možno
         dokázať, že niet absolútne na svete nijakej lásky, lebo veriteľ, keď príde srok, žiada od
         dlžníka požičané groše. Zato, že poniektorý advokát, priznávajúci sa k slovenskému a
         slovanskému bratstvu, dá viac bubnovať, než treba, viac pýta, než je slušné, preto ešte to
         slovanské bratstvo, tá slovanská pokrvnosť nemusí byť humbugom, frázou, romantikou, ako sa
         vyslovil pán doktor; preto ešte i ten istý hriešny advokát, i pri svojich nechválitebných
         osobných špinavostiach, môže veľmi mnoho vykonať v službe všeobecnej idey bratstva, môže
         osožiť veci národnej viac než traja iní, ktorí síce nebubnujú nad mieru, malé expensy píšu,
         ale národ nenávidia, zrádzajú! A môj priateľ, Dr. Hlaváň, nepatrí ani k advokátom, ktorí
         prílišne bubnom narábajú! On je ľudomil a bezúhonný obranca!“
    </p>
    <p>
     „Slovanské bratstvo istému pánovi zaopatrilo doktorský diplom, a keď ho už mal v kapse,
         zlomil slovo slovanskému bratovi!“ zjedno riekol Hlaváň, ktorý bol už bez seba, nevedel sa
         mierniť a netrpezlive čakal koniec Jánovej reči. „Ostatne vyzývam pána doktora Jána
         Milanca, aby tu hneď pred Gregušom a Malatínom osvedčil sa, či sa jeho poznámky o bubne a
         deviatej koži na mňa, doktora Pavla Hlaváňa, osobne vzťahujú?“ Nozdry Hlaváňove triasly sa,
         on ťažko dýchal.
    </p>
    <p>
     Bledosť tváre Milancovej, jedom vyvolaná, tratila sa — a on sa červenel postupne. Jeho
         istota podela sa kamsi. Čím viac tratila sa s Milancovej tváre istota, tým väčšmi
         vystupovala dravá zlosť, pomiešaná s rastúcou bázňou. Durina otvoril ústa, chcel niečo
         povedať, ale hneď ich zavrel.
    </p>
    <p>
     „Ah, nie!“ riekol lekár sníženým tónom, „ja som nemyslel na pána Hlaváňa, ani mi v ume
         nebolo ho uraziť… Prosím úctive nebrať tak moje slová… Veď hovoríme vo všeobecnosti!“
    </p>
    <p>
     Hlaváň sa utíšil. Hrom nových síl udrel mimo, doktor Milanec zúfal, že takto skončí sa
         vec bec iste očakávaného triumfu, a zlosť začala víťaziť nad vrodeným strachom.
    </p>
    <p>
     „Veď všetci dobre chceme,“ začal mierne, „ale tajiť nemožno, že i medzi nami sú
         darebáci, lenivci; na ústach národ, za ušami intriga, klebeta, podkladanie nôh… Tajiť
         nemožno, že naše veci zle idú a jeden neúspech stíha druhý. Čo je tomu príčina? Nie pomery,
         ale zlí, na svoje miesta nepatriaci ľudia, zlé vedenie! My sa musíme preporodiť! Obnova nám
         chýba. Veď len treba oči otvoriť. Veď je to hanba a posmech, že ste si dali pobrať fondy,
         školy, že nemáte vyslancov, boháčov, úradníkov. Panák sedí v teple, krášli sa cudzím perím,
         z mozoľov ľudu tyje, a pritom ešte i poza plot kuká; aby bol istý na každý prípad, kuchtí
         po cudzích kuchyniach, intriguje s vaším ,odvekým vrahom‘, hovoriac vaším kudrnatým
         štýlom.“ Milanec sa rozrečnil a celkom zabudol na nepríjemný incident s Hlaváňom a horlive
         pokračoval: „Keď je nebo čisté, reční sa, vystatuje, výtečníči, dá sa vysielať na
         slávnosti, kde vonia okurovanie, nadúva sa, a keď trochu pohrmí, keď treba, aby vlastná
         kožtička trochu zmokla, bedákanie, plazenie, unížiteľné lamento! Také národniarstvo, také
         skazené, prejedené, prepité, bruchopasnícke národniarstvo patrí k všetkým čertom do
         horúceho, jazerného pekla!“ Milanec, vidiac, že všetci nemo počúvajú jeho reč, priberal
         hlasu, povyšoval tón, takže posledné slová mohli počuť po celom dome.
    </p>
    <p>
     V tej chvíli otvorily sa dvere dokorán a v nich zjavila sa Júlia v chutnom domácom
         obleku so zásterkou od hrdla až po kraj šedivej sukničky. Vysoká, strojná, nežno, len ako
         by nádychom sčervenaná, stála vo dverách a zvedavo hľadela, čo sa to robí v otcovom tichom
         kabinete, v ktorom ešte zunely posledné slová Milancove.
    </p>
    <p>
     „Nech sa páči na obed!“ riekla hlasno, pozerajúc na hostí. Jej zvučný, príjemný alt
         divno kontrastoval s práve odznelým, zlostným, tenkým a mocným hlasom Milancovým. Tak do
         vrabčiaceho vresku zuní jasný tlkot slávika.
    </p>
    <p>
     „Pán doktor Milanec hovorí s veľkým aplombom o jazernom pekle a čertoch — a tu, hľa,
         anjel!“ riekol Pavol Hlaváň, už smierený a obmäkčený určitou retirádou lekára. Hnevlivý,
         prchký Pavol bol vlastne číra dobrodušnosť; jeho už mrzelo, že hovoril takým ostrým tónom,
         a povedal si, že bude s lekárom nielen zdvorilý, ale pokúsi sa úprimnosťou sblížiť sa k
         nemu a jeho nepochopiteľnú rozhorčenosť liečiť ústupnosťou a láskou. Veď je za neho mravne
         zodpovedný, on ho privolal i usalašil v Kotlíne! Mladosť máva všelijaké spády, mladé
         dievčence kriedu a uhlie jedia, prečo by mladí šuhaji nemohli bezuzdne pohuľať si
         myšlienkami a fantáziami? Odsacovať neradno nikoho a najzáhubnejšie pre vec sú osobné hnevy
         a sváry. To by bol luxus v takom slabom tábore. Nieto Achilov, a majú byť hnevy?
         Vychádzajúc z takých myšlienok, Hlaváň trpezlivo znášal i dosť smelé nápady nových síl a
         dúfal v budúcnosť.
    </p>
    <p>
     „Či je Julka anjel, nemôže posúdiť otec, ale že volá na obed, to je anjelský spev, lebo
         som hladný ako vlk. A vy, páni moji, ste z cesty, zíde sa tanier polievky… nech sa páči,
         nech sa páči!“ Greguš hovoril so svojou tichou fidelitou, aby zahladil nemilý dojem srážky.
    </p>
    <p>
     Ďurko Malatín, spatriac vo dverách Julku, skočil zpod fajkovej šteláže, krátkymi
         krôčkami pribežkal k Júlii, z krátkeho ramena urobil polkruh, a nakloniac ľúbezno hlavu,
         riekol:
    </p>
    <p>
     „Smiem prosiť, slečna Žulietta, o vaše božské ramienko?“ Júlia bezpečno, voľným gestom
         vložila rameno do Ďurkovho polkruhu a obrátila sa k hosťom:
    </p>
    <p>
     „Teda ukážem cestu, páni,“ a pošla so svojím galantným Ďurkom, od ktorého bola trochu
         vyššia.
    </p>
    <p>
     „Za Malatínom, páni!“ ponúkal Greguš. Hlaváň pripojil sa k boku Júlii, „Odpusťte, len čo
         zapečatím súrny list!“ Obaja páni doktori išli zdržanlivým krokom za ostatnými. V strednej
         izbe, cestou do jedálne, nahol sa Milanec k Durinovi:
    </p>
    <p>
     „Ej, bratku, to je kúsok!“ šepol, lusknúc jazykom, keď vo dverách jedálne zmizla plavným
         krokom Júlia. „Naskrze nepodobá sa vašim „spanilomyseľným slečinkám“ s kačacími mozgami! To
         ti je, braček, rasa! A oči! V tých je sila. Hovorím, sila, bratku!“
    </p>
    <p>
     Durina sa zasmial: „Krásavica! Ide jej povesť.“
    </p>
    <p>
     „Karolko, pod istou podmienkou vedel by som sa smieriť so všetkými vlastenecko-národnými
         koninami starého ťulpasa…“
    </p>
    <p>
     „Len sa poriadne zaľúb, bude po Miesiželeze!“
    </p>
    <p>
     „Pah! Takú hlúposť neurobím, nie som z mäkkého dreva… Nejaké malé, príjemné
         dobrodružstvo… v tienistom kútiku záhrady… Vieš, taká milá, nedotknutá sviežosť, to ti je
         haut gout!“
    </p>
    <p>
     „Ticho, furták, starý ide!“ riekol Durina, potiahnuc lekára za rukáv. Durina robil zo
         seba famula oproti Milancovi, jemu v duši neľúbil sa cynický tón v priateľskom, čistom
         dome, no zasmial sa mu odobriteľno. Milanca obdivoval a bol
     <emph>
      hlboko
         presvedčený
     </emph>
     (toto bol cechový výraz Milancových prívržencov, všetci boli o čomsi
         „hlboko presvedčení“) o jeho bezspornej genialite, o veľkých, osnovy kladúcich dielach — v
         budúcnosti. Veď v rukopise (dvadsať hárkov v púre) má obšírny traktát
     <emph>
      Umravnenie
            inteligencie
     </emph>
     a v prvých črtách je už hotové dielo
     <emph>
      Slobodná láska a
            prostitúcia!
     </emph>
     Durina veril, že týmito fakľami rozptýli sa tma starých
         zužujúcich povier a predsudkov. Mal ako by na dlani: po zrúcaní starých, spráchnivených
         modiel povstane v Kotlínsku triumvirát: Milanec, Durina a Kutálek. Tohto posledného,
         Odoakra Kutálka, ešte len očakávali koncom školského roku do Kotlína, ako veľký stĺp, veľkú
         silu na púti budúceho slávstvovania…
    </p>
    <p>
     Obed začal byť tichý, temer nudný: Milanec sa dul, Greguš bol málomluvný, Durina jedol s
         vyberaným gustovaním a gurmandským pôžitkom a strieľal jasnými, vodovobelasými očami po
         Julke a Ruženke Kráľovej, sestre stražianskej farárky, ktorá prišla pomôcť do Gregušov. Na
         Ruženku hádzal najzvodnejšie neodolateľné pohľady. Bol hlboko presvedčený, že má oči,
         ženským srdciam nebezpečné (veď mu to i povedaly dámy), a preto ich raz žmúril, raz otváral
         a vypuľoval. Stôl oživoval iba Malatín, ktorý bol mlčochom v Jánovom kabinete, ale ako
         videl dámy a počul šuchot ženských šiat, celý bol naelektrizovaný. Sedel pri prezidujúcej
         tete Lote vo svojej plyšovej kacabajke, akú nik nenosil okrem neho, a bavil ju, uspel
         pritom ostatným dámam nahovoriť za voz ľúbezností. Mária bola mu razom starostlivou Martou,
         pani advokátovej tvrdil, že už hovorí po slovensky, ako by sa bola narodila na brehoch
         Hrona, a nie medzi Kraxelhúbermi, Julka a Ruženka že sa rovnajú dvom hviezdam, človek
         nevie, ktorá jasnejšie svieti. Hlaváň sa ho pýtal, čo robia lapiny?
    </p>
    <p>
     „Vy sa smejete z mojich lapinov! A mali by ste ma podporovať. Náš pohorský ľud hynie
         nedostatočnou výživou: lapiny by mu poskytovaly mäsitý pokrm, len ich udomácniť. Zbohatnúť
         možno lapinmi…“ A on začal dokazovať, že pri ohromnej plodnosti zajačikov za dva roky možno
         mať tisíc párov. „Chova je lacná, zajačiky všetko strovia! Ale takto, z krumpľov,
         nedochováte národa mocného, vediaceho vzdorovať tlaku!“
    </p>
    <p>
     „Už ste privykli v Kotlíne?“ riekla konečne Júlia, ktorej bola už nemilá mlčanlivosť
         susedova… Ostatní hostia živo sporili s Malatínom o lapinoch, ktoré boly nateraz jeho
         obľúbeným športom.
    </p>
    <p>
     „Čo robiť! Na všetko privykneš!“ odvetil Milanec s tvárou, ako by bol Kotlín nejakým
         očistcom a Júlia inkvizítorom. On myslel vedieť, že istá mužská nahorklosť, schválna
         hranatosť a britkosť viac lahodí umným ženským než sladkavosť malatínovská.
    </p>
    <p>
     „A veď vám ide chýrne, hovorí pán doktor Hlaváň.“
    </p>
    <p>
     „Čo môže ísť v malom meste? My dedinskí felčiari by sme sa mali hodiť na rezanie otlakov
         a stavanie bánk! Malomeštiaci a sedľač umierajú bez lekárskej pomoci.“
    </p>
    <p>
     „Aký skromný!“ zamiešal sa Hlaváň, „a ja vídam, ako pána doktora rozvážajú. Zavše i tri
         vozy stoja mu pred domom!“
    </p>
    <p>
     „Hm, drgáľaš sa dve hodiny na sedliackom rebrináku, a domov prinesieš… päťdesiat
         krajciarov!“ Milanec odstavil pohár, do ktorého mu Julka naliala vína…
    </p>
    <p>
     „Nelej, duša,“ riekol Greguš, „už som ponúkal, pán doktor nepije vína; hneď príde pivo,
         pán Milanec!“
    </p>
    <p>
     „Poznať Cislajtanína!“ riekol Durina Ruženke, ktorá skromno sedela vedľa neho, a predsa
         už uspela zaviesť s ním hádku o Sládkovičovej Maríne, — „on je ctiteľom Gambrína.“ Greguš
         sám otvoril fľašu a nalial Milancovi do pohára zlatožltého moku s peknou, hustou penou.
         Milanec upil málo, len čo si omočil v pene belavé fúziky. Jeho istota a britkosť začala ho
         opúšťať. Priamo ho magnetizovaly Julkine „silné“ oči. On usiloval sa nehľadieť na ňu, no to
         sa mu nedarilo.
    </p>
    <p>
     „Radi hrávate?“ spýtal sa Júlie, ukážuc hlavou ku klavíru; konečne predsa spamätal sa,
         že je nesvedčno čakať na otázky a samému po ničom nepýtať sa.
    </p>
    <p>
     „Rada, ale zle. Mnoho času zmárnila som s citarou. A vy ľúbite muziku? Veď v Čechách
         vraj je každý druhý človek muzikálny. Tam ste iste mnoho dobrej hudby počuli… Praha a
         Mozart, Don Juan — to čítať jedno pri druhom.“
    </p>
    <p>
     „Pah! Mojou muzikou je umieráčik, hovorieva priateľ Durina, a ja jemu zasa prisudzujem
         za hudobný inštrument licitačný bubon. To je naše dueto v Kotlíne!“
    </p>
    <p>
     Júlia sa usmiala a pozrela na neho. Bolo niečo neobyčajne vábneho v jej pohľade. Sama do
         duše vám hľadí, vy vidíte prekrásnu hádanku v jej očiach a tá vás magneticky priťahuje;
         sladký, opojný pohľad.
    </p>
    <p>
     Úsmev Júliin veľmi polichotil Milancovi, ktorý bol hrdý na svoje epigramy a rástol, keď
         boly honorované. Rozumie sa, Durina nehovorieval ani o umieráčiku, ani o bubne. Bonmot bol
         jeho vlastným vynálezom a úsmev devin vítaným honorárom.
    </p>
    <p>
     „Tak, slečna, namáhaj sa, človeče, ako chceš, nevyjdeš zo starého kráža. My mladí chceli
         by sme otupnú manglu prelomiť, a už vidím, príde nám zasa len klusať koldokola. Od toho
         vraj i kôň oslepne.“
    </p>
    <p>
     „Ja si vaše povolanie predstavujem krásnym, vysokým: iným pomáhať! Už to je číra
         šľachetnosť.“
    </p>
    <p>
     „Alebo ich tráviť! I to je šľachetnosť?“
    </p>
    <p>
     „Ale, pán doktor! Ako smiete! A veda vaša! Veď ona urobila vraj najväčší pokrok v novom
         čase!“
    </p>
    <p>
     „Naša veda začína sa až s pitevným nožíkom nad hotovou už mŕtvolou! Hotovou s našou
         pomocou alebo bez nej, to nerobí rozdielu!“ Slovko o „pomoci“ vykĺzlo sa mu po druhý raz,
         mrzel sa, ale už bolo von. Beda, keď nútime sa nasilu byť duchaplnými.
    </p>
    <p>
     Julka ustrašeno pozrela na Milanca. Ju zmrazila jeho tvrdá pochybnosť o tom, čomu sa
         venoval. Ona ešte nemohla vedieť, že samoklebeta lahodí egoistom. Ona býva korenie, štípe a
         príjemne dráždi. Za „duchaplnou“ samoklebetou skrýva sa samopovedomie a márnivosť.
    </p>
    <p>
     „Janko, však Marínu prvý raz vydal Viktorín?“ pýtal sa ponad stôl Durina, zanorený v
         rozhovore s Ruženkou Kráľovou.
    </p>
    <p>
     „Nie, vyšla v Nitre!“ nevrlo riekol lekár a obrátil sa k Julke, keď zbadal, že jeho reči
         ju zaujímajú. Ona posotila svoj stolec nazad a zadumala sa.
    </p>
    <p>
     „Tam vyšiel Detvan!“ nesmelo poznamenala Ružena a pozrela šelmovsky na zamosúreného
         lekára, ktorý začal Júlii hovoriť o praktickej anatómii, o trachóme a najnovšom lieku proti
         migréne.
    </p>
    <p>
     „Vy máte literatúru na päť prstoch!“ riekol Durina a naklonil sa k šumnej susedke.
         Ružena Kráľová bola osemnásťročná deva, stredného vzrastu, černovlasá a černooká. Vedela sa
         príjemne smiať samými očami, a vtedy bola roztomilá. S jej barnavej tváre nikdy nesišiel
         zdravý, hodvábny rumeň, ako býva na broskve. Na jej tuhom, tvrdom tele všetko svedčalo ako
         uliate, úzke moderné rukávy, úzke, formám priliehajúce šaty preutešene stály tomuto
         sviežemu, elastickému decku.
    </p>
    <p>
     „Mnoho sme čítaly so sestrou. I švagor nás do literatúry hnával. U neho je všetko. Málo
         takých biblioték na Slovensku.“ Ružena sklopila oči, potom pozrela na vážneho Milanca,
         hádžuceho okolo seba latinskými výrazmi medicínskymi.
    </p>
    <p>
     „Keby to len všetko nebolo také nudné!“ riekol Durina. „Ja sa vám priznám, začal som
         desať ráz, ale nikdy nedočítal Marínu. Slová, slová a fantázie. To sa už odžilo!“
    </p>
    <p>
     „Marína že sa už odžila?“ spýtal sa Hlaváň, začujúc doktorov prísny úsudok. „Potom
         odžila sa vôbec poézia! My sme Marínu nazpamäť vedeli. Ešte teraz by som sa pribral s malou
         pomocou vyrectovať celé strany, a práca ma dávno odtiahla od všetkých poézií!“
    </p>
    <p>
     „Odpusťte, sú diela, ktoré majú veľkú slávu literárnohistorickú — a život o nich nevie!
         I ony, aj ich sláva pochovaná leží v prachu zabudnutia!“
    </p>
    <p>
     „Napríklad?“
    </p>
    <p>
     „Napríklad Kollárova Slávy dcera! Sláva jej hrmí, aspoň pohrmieva, dávajú sa jej a
         autorovi samé eminencie, ale nik ju nečíta! Či si možno predstaviť napríklad mladé, umné
         dievča, držiace v ruke Slávy dceru? Nie, to by bola smiešno. A kto číta dnes Hollého? Haha!
         Bolo by komické, keby ružové pery našich prekrásnych dám začaly skandovať jeho hrbľovaté,
         škrípavé hexametre!“
    </p>
    <p>
     „A koho uznávate postaviť na piedestál, s ktorého ste shodili tých starygáňov?“ spýtal
         sa Hlaváň.
    </p>
    <p>
     Milanec naklonil sa nad tanier a odvetil miesto Durinu:
    </p>
    <p>
     „A už Jaromír Hadubrand Strebavý vo svojom epose: Prostituovaná duša má viac poézie než
         celý Kollár s Hollým, a na prídavok, než všetci starí i noví naši veršovci dohromady.“
    </p>
    <p>
     Lota bola Malatína hnevala pre proroctvo počasia, a teraz do začínajúcej sa škriepky
         vybuchla hlasným, polohnevným smiechom, rukami vystierajúc proti Malatínovi. „Pomoc, páni!“
         volala stará panna, „Malatínisko sa zbláznil! Lásku mi vyznáva!“ Ona skoro prestala sa
         smiať, no na tvári jej nebolo už ani hnevu.
    </p>
    <p>
     „Len slovo!“ hovoril Malatín, „a ja som najšťastnejší pozemšťan!“ Pozeral zaľúbenými
         očami na tetu Lotu.
    </p>
    <p>
     „Pajác do hrachu!“ riekla a začala sa už durdiť.
    </p>
    <p>
     „No, no!“ riekol Greguš, „len sa nezariekaj!“
    </p>
    <p>
     Keď prišla pečienka, Greguš razom vstal s pohárom v ruke a riekol:
    </p>
    <p>
     „Pripíjam tento pohár pravého modrianskeho, falše neznajúceho vína na zdravie mojich
         milých hostí, ktorí po prvý raz poctili môj skromný dom. Nech príchod našich dvoch
         priateľov, ktorých vývin na školách sme so sympatiou sprevádzali, stane sa prelomom z
         hlivenia k rezkému životu. Nič nám starým nebude milšie a vítanejšie, než keď všetkých nás
         i našich predkov prevýšia, zahanbia krásnymi a zdarenými skutkami mladí, do života
         vstupujúci druhovia a bratia naši. Nech sú ich skutky blýskavejšie, úspešnejšie, nech je
         ich poézia vyššia, krajšia, ich vedecké diela hlbšie! Nech stvoria nám lyriku nad
         Sládkoviča, epos nad Hollého! Nech nám stvoria román za príkladom veľkých romancierov
         severných, nech stvoria drámu, ktorej u nás ešte niet! Pijem na zdravie dvoch nových
         doktorov kotlínskych, pijem na zdravie mládeže, ktorej sú povolanými predstaviteľmi!“
    </p>
    <p>
     Mária počudovala sa mužovi, ktorý nikdy netoastúval, a nevediac, v čom je vec, hneď
         ženským prenikavým dôvtipom vycítila nesúlad, panujúci medzi pánmi. Ona vycítila osteň v
         chválospeve.
    </p>
    <p>
     ,Hľa, toast, a aký šteklivý!‘ myslel si Milanec. ,Títo páni raz nemôžu zaobísť sa bez
         krasorečníctva… vari čaká odvetu, hodné okiadzanie; počkaj, toho sa odo mňa nedožiješ. Nech
         strelí Durina, ak má nabité.‘
    </p>
    <p>
     No od obeda vstali bez Durinovho výstrelu — a už prichádzali stražianski priatelia
         Gregušovcov: Miroslav Štrbík so ženou, miestny katolícky farár Hranilovský, prívetivý,
         päťdesiatnik, pevný, no tichý národovec, ráztocký Daniel Kukliš so sestrou Irenou,
         dvadsaťročnou, vysokou devuškou, dvaja stražianski učitelia, Rybár a Berner (Kastorom a
         Poluxom ich menovali pre ich nerozlučnosť), Jozef Kaňúr a niektorí z ich „spoločnosti“, dve
         kamarátky Ruženkine zo Stražian, smiešlivé devušky, pratajúce sa za majestátnu postavu
         Ireninu; ony sa mnoho chichotaly, všetko im bolo smiešne, a keď sa na nich obrátili, robili
         vážne tváričky, ale očkami si jedna druhej dávaly znaky. Prišli i dvaja mladí koncipienti.
         Dom naplnil sa, zašumel. Čiernu kávu pili, kde komu dostalo sa miesta v besiedke, pod
         smutnou vŕbou pri Kotlinke, v ovocnej záhrade, v tieni predného múru… Mládež začala hry,
         potom sa rozspievali a konečne v jedálni zahrmely stoly a stolce — vypratúvali ju na tanec…
         Berner, učiteľ stražiansky, vytrvalý človek, začal mlátiť do klaviatúry a bál bol skoro v
         úplnom prúde. V prestávkach rečnili a spievali. Malatín predstavoval dlhého Angličana v
         panoráme, tancoval s Gregušovým prachovým kepeňom serpentínový tanec, pričom vyvádzal skoky
         a piruety ani hociktorá balerína, napodobnil rečníkov, učil mlaď novému kroku vo valčíku,
         učil ich tanec vraj „fandango“ zvaný a potil sa, až mu kropaje potu vyšly na plešinu.
         Durina tancoval, ale málo a vážne, ako by hovoril: jaším sa s vami síce, ale len z
         delikatesy, aby som vám nepokazil zábavu, ináč som dávno nad všetkým týmto. Dr. Ján Milanec
         stal si do dverí, oprel sa plecom o dveraje a pozeral útrpným úsmevom na tancujúcich. Očami
         sprevádzal Lejlu, jej plavné, bystré pohyby bez príznaku najmenšej námahy; ona svojím
         svižným driekom poddávala sa sráznym, hľadaným, umelkárskym zvŕtaniam Malatína, ako by
         popredku vedela, čo bude vyčíňať šibký starý mládenec; u nej vychodily i tieto tanečné
         kunšty umiernene a vkusne.
    </p>
    <p>
     ,To dievča je stelesnená harmónia!‘ pomyslel si Milanec a chcel sa nasilu oddialiť…
         Malatín vypustil tanečnicu pri ňom. Júlia zostala pred Milancom.
    </p>
    <p>
     „Pán doktor je veľmi zaujímavý, keď podopiera dvere ako strapatá karyatída!“ šepol jej
         Malatín, tak, aby to i doktor počul, a bežal drobnými krokmi vyzvať Ruženku. Starý mládenec
         hneď zvŕtal pružnú, mladuškú devu, ona sa poddávala jeho sráznym pohybom ako zástavka
         mocnému vetru.
    </p>
    <p>
     „Vy ste nikdy netancovali?“ spýtala sa Júlia z púheho rozpaku, keď zostala stáť pred
         Milancom, voľne vydychujúc.
    </p>
    <p>
     „Je to proti mojim zásadám. Som hlboko presvedčený, že človek má len to robiť, čo osoží
         a má smysel. Veď vari nejdete k baletu? Pre Malatína arci má i tanec smysel. Ku
         komediantstvu patria i všelijaké kotrmelce, košúty a saltomortále.“
    </p>
    <p>
     „Pravdu vyznajúc, nerojčím za tanec,“ ticho riekla Júlia, „ale, pán doktor, všeličo
         robíme, čo neosoží síce, ale patrí k životu, oživuje spoločnosť. Preto nezaslúžime ešte
         výsmechu.“
    </p>
    <p>
     Mladí ľudia sadli si neďaleko piana, do ktorého Berner vytrvale mlátil.
    </p>
    <p>
     „Také krásavice, ako slečna, nemaly by tancovať,“ riekol Milanec, popravil si škripec
         dvoma prstami a hľadel Lejle zblízka do zohriatej tváre.
    </p>
    <p>
     „Taký umník, ako je pán doktor, nemal by vytínať také triviálne poklony… je to nevkusné!
         Tým menej, že odsudzuje banálnosti.“
    </p>
    <p>
     „Odpusťte, zo mňa hovorí doktor, a nie banálny, fádny poklonkár… Tancom odpadá pyľ
         krásy… lebo krása je len výslednica úplného telesného zdravia a harmónie duševnej. Ale
         oboje sa ruší divým, neprirodzeným hopkovaním v dusnej atmosfére… to je, myslím, jasné.“
    </p>
    <p>
     „Pramamičky naše tancovávaly s pradedmi našimi, hovorieva apuško, a nebráni mi, ani mama
         nebráni. V nemeckom inštitúte, prísnom, náboženskom, mávali sme dva razy do roka bál…
         kadetov nám priviedli a pážence… A to boly veľmi milé zábavy… Gavalieri naši boli jemní,
         zdvorilí, rytierski… áno, rytierski, pán doktor, a… zdvorilí!“ zopätovala a podala rameno
         Dankovi Kuklišovi, ktorý ju nesmelo vyzýval ku kadrile. Danko Kukliš s tichou radosťou
         viedol Julku do kola.
    </p>
    <p>
     ,Fác, fác!‘ podumal Milanec, ,ale je ostrá… ani britva. Od tej muž sotva vymôže si
         domového kľúča!‘ Ešte chvíľu postál. Lejla chodila s Dankom Kuklišom veselá, dôverne
         shovárala sa so skromným, umným a Gregušovcom s dušou oddaným mužom. Ona učila sa od jeho
         sestry Ireny čítať po rusky. Milanec pocítil akúsi závisť. ,Hľa, mlynár si tuším vodu
         naháňa na koleso… múčny moľ… ako sa mu nobl usmieva tá čertica.‘ Smraštil sa a odišiel do
         záhrady. Pod smutnou vŕbou našiel vydychujúcu Irenu Kuklišovú, ktorá vedela, že bude
         dôverná porada, a veľmi bola zvedavá, čo uzavrú v Gregušovej kancelárii. Ju málo tešily
         ľahké zábavy Malatína a tanec. Neodriekala sa, no nebažila za ním. Dr. Milanec ju
         pochválil, že nerada tancuje. On oprel sa o peň a hľadel na junónsku postavu Ireninu, na
         jej krásnu hruď a jasné orlie oči.
    </p>
    <p>
     „Ako sa vám vodí, pán doktor, v našom smutnom kraji? Nebanujete za veľkým mestom?“
    </p>
    <p>
     „Pravdu vyznať, áno — no zabrali sme sa do práce, a tá pomáha cez nudu.“
    </p>
    <p>
     „Mnoho chorých?“
    </p>
    <p>
     „Ach, to nie, aspoň tých obyčajných chorých, čo platia, je málo. Ale mnoho je chorých
         medzi nami na zaostalosť, zpiatočníctvo, haraburdáctvo; verte mi, tu je mnoho obskúrnosti a
         mnoho beliem na očiach. Tie beľmá ideme rezať, ja a Durina… Príde známy Odoaker Kutálek, to
         bude tretí… Potom chytíme sa do Augiášovej stajne!“
    </p>
    <p>
     „Odpusťte, ja s vami súhlasím, že nejde u nás všetko s kostolným poriadkom. Ale o takej
         zaostalosti neviem. Čo našim chýba, je guráž, odhodlanosť, smelosť i napádať, nielen sa
         brániť!“
    </p>
    <p>
     „Ba až prismelí sú pri stváraní všelijakých komédií a daromníc. Nimi len dráždia mocného
         protivníka. To musí prestať!“
    </p>
    <p>
     Irena hľadela zadiveno na Milanca. ,Ty by si mal byť radikálny spasiteľ náš od bied?‘
         Začala mu nedôverovať… Páčil sa jej síce v ňom istý vzdor, hotovosť tuho sporiť, ale
         odstrašovaly ju prázdne, vždy len všetko negujúce sady. ,Škoda,‘ podumala, keď Milanca
         odvolali na poradu.
    </p>
    <p>
     Pred večerou starší páni utiahli sa do Jánovho kabinetu, i tí, čo sa v karty hrali,
         vstali na vyzvanie Hlaváňovo. Kabinet, veľká priestranná chyža, naplnil sa hosťmi.
    </p>
    <p>
     Hlaváň oznámil, čo vedel o všeobecnom ťažení proti národnému pohybu, ktorý po veľkých,
         mnohoročných námahách skrsol v mŕtvom predtým Kotlínsku. Po tieto dni má byť dôverná porada
         všetkých na slovo vzatých stoličných maďarónov. Poradu povedie sám Büky. Ešte teraz
         nezáleží im na jednotlivostiach, isté je, že o krátky čas začnú. „My sme sa dali vždy
         prekvapiť pri predošlých hromadných prenasledovaniach,“ hovoril Greguš, „napadli nás
         nepripravených. Zavreli nám školy, nevedeli sme, kam so žiakmi a učiteľmi. Vôbec v každej
         biede spoliehali sme sa na spravodlivosť a dobré práva, na veľkodušnosť, rytierskosť, na
         zákony, nenapádali sme, dôverovali sme sľubom. To bolo šľachetné, čestné, ale nie múdre. My
         sme na vyhnalove. Po nemecky „vogelfrei“. Ani to nie, jarabice požívajú zabránený čas, v
         ktorom ich strieľať neslobodno, my nie, v tom ohľade, i pri baranej prírode našej, patríme
         medzi vlkov a divé mačky, ktoré nemajú zabráneného času. Nuž preto nás pán doktor Hlaváň
         popredku upozorňuje na raziu, ktorú zamýšľa Büky, aby sa udržal v sedle!“
    </p>
    <p>
     „Musíme sa zorganinovať na obranu,“ riekol Štrbík, „ináč nás zasa zadržia na istý čas. O
         zničení pohybu ani reči. Mám živé svedectvá, ako sa šírime. Nám treba tak zariadiť veci,
         aby sme bez zbytočných obetí odrazili nával na naše opevnenia.“
    </p>
    <p>
     „Patrím k ľuďom tichým,“ riekol Hranilovský, miestny farár katolícky, „nedal mi Boh
         ducha bojovného, ani úrad ma k tomu nevedie. Nie všetko môžem odobrovať, čo sa na našej
         strane robí. Som sluha cirkvi a jej rab nehodný. No k obrane milej slovenskej národnosti
         prispejem. Nežiadajte len to, čo z človeka nevystane! Šetrite nás v našich pozíciách, len
         stojac na nich môžeme osožiť. Osvedčujem sa, že brániť chcem svoj národ, ak ho naozaj
         napadnú intrigou a násilím!“ Všetkých milo dojalo slovo Hranilovského. Nebolo v ňom sily,
         ale bola úprimnosť a česť. Viac nesľuboval, ako vedel splniť. Že splní, čo sľúbi, vedel
         každý.
    </p>
    <p>
     „Prosím poslať dopredku nás nezávislých, samostatných,“ tichým, pevným hlasom povedal
         Danko Kukliš a temer zapýril sa, že pred toľkými hovorí. Bol on skromný, utiahnutý, ako by
         sa zdalo, zastrašený niečím; „a predbežne šetriť ľudí, ku ktorým je ľahký prístup.“
    </p>
    <p>
     „Mne môjho hoblíka neodnímu!“ riekol Jožko Kaňúr a oči sa mu iskrily. On bol nevolená,
         no jednohlasne uznaná hlava „Spoločnosti“. Viedol ju umne, obozretne, pri dosádzaní nových
         „klinov“ bol opatrný, znal ľudí a požíval dôveru preto, že sám bol verný, hotový trpieť,
         hotový pracovať do úmoru. Neznal telesnej ustatosti, keď prišlo nocami cestovať či zimou,
         či letom.
    </p>
    <p>
     „Po druhé,“ pokračoval Kukliš, a to druhé bolo, prečo vlastne dal sa do rečnenia, „i pre
         obrannú vojnu treba vojenné výlohy! Treba nám bezodkladne sosbierať obranný fond.“ To
         rieknuc, položil na stôl okrúhlu sumu peňazí a podpisný hárok.
    </p>
    <p>
     O chvíľu bola podpísaná hodná suma, za kasíra poprosili Kukliša; on a Greguš majú vždy s
         privolaním tretieho rozhodovať nad obranným grošom. Štrbík a Kaňúr majú ďalej sbierať.
    </p>
    <p>
     Milanec a Durina, pritiahnutí do najdôvernejšej porady Hlaváňom, ktorý bol dosť naivný
         myslieť, že takou dôverou odzbrojí mladých hyperkritikasterov, ticho počúvali. Pri rečiach
         a debatách, ktoré sa rozvinuly, obaja pocítili, ako málo ešte poznajú pomery a ľudí: mnohým
         rečiam ani nerozumeli, neznajúc okolnosti, osoby, predakty, predudalosti. Im zavše
         prichodilo, ako by títo ľudia hovorili úslovnou rečou, kde známe slová iné znamenajú než
         obyčajne. Slovám rozumeli, ale súvisu a smyslu nebolo. Durina i dosť skoro ušiel za
         dievčatami… Jemu veľmi pozdala sa Ruženka Kráľová z fary.
    </p>
    <p>
     „Na takej fare bolo by dobre byť kaplánom,“ riekol Mllancovi, napodobniac ho vo všetkom,
         i v ľahkom hovorení o devách a ženách. Jeho priamo porazila mladá sviežosť devina, jej
         strunistý krok, jej smejúce sa uhľočierne očká.
    </p>
    <p>
     Milanec ticho sedel a škaredil sa. Niektoré priohnivé reči ho srdily…
    </p>
    <p>
     ,Až do ostatných konzekvencií reční tamten kňazko luteránsky,‘ podumal doktor, ,a
         neviem, či neutečie do konopí, keď na neho zadupká seniorálny inšpektor… A tamto Kaňúr s
         večným „nebojme sa“ neviem, ako dlho bude páriť kaňúrskymi krídlami! Hoblík mu
         nekonfiškujú, ale jeho samého… Múčny moľ — to je aspoň chlapík, začrel do vrecka — päť
         stotín! Musí mať hodne šupákov…‘ No vcelku mu veľmi lichotilo, že, hoci sa predstavil
         takým, akým je, nešetril ani city, ani osoby a obľúbené teórie „staríkov“, bol zavolaný do
         intímnej, chúlostivej porady, kde odkrývaly sa i vlastné rany strany a spoločnosti
         slovenskej. A nadto mu dali i úlohu pri bližšom rozdeľovaní úloh a agend: on mal hneď ísť k
         Surinskému, o všetkom ho uvedomiť a s ním brániť podhorský kraj, oboznámiť sa a tamojšími
         ľuďmi, pomermi. Surinský mu už povie, čo je hlavne potrebné. Doktor Milanec uklonil sa,
         prevzal nemo úlohu so suchým, chladným úsmevom.
    </p>
    <p>
     Porada v Jánovom kabinete mala dvojaký dojem: niektorí sa poľakali, niektorí radostne
         rozjarili. Daniel Kukliš i pri tichej povahe svojej horel po činnosti. V ňom bolo mnoho
         tichej energie a vytrvanlivosti. Vždy hotový obetovať, rozhľadený, vzdelaný mladý mužský
         bol silno podporovaný sestrou Irenou, ktorá mala búrnejšiu povahu a bola ešte energickejšia
         než brat. Ona u Gregušov hneď badala, že sa čosi kutí, a keď stihla priblížiť sa k bratovi
         Dankovi, chytila ho mocne za rameno… „Bolo čosi?“
    </p>
    <p>
     „Bolo, ale nie pre ženské,“ povedal Danko s úsmevom, lebo vedel, že v tomto ohľade Irena
         nepatrí medzi ženské. Ale ona sa naozaj pohoršila, zasvietila brunastými očami a povedala
         mu…
    </p>
    <p>
     „Oj, keby len medzi vami nebolo toľko báb! Napríklad, tamtí mladí plazáci!“ ukázala na
         Durinu a Milanca.
    </p>
    <p>
     Rozjaril sa Kaňúr, ktorý vedel znamenite sliediť za dielami v protivníckom politickom
         tábore, bol čiperný a vždy hotový na krkolomné podujatia, keď myslel, že osožia veci.
    </p>
    <p>
     Večerali v záhrade, lebo večer bol prekrásny, teplý, lahodný ako príjemný sen. Kotlinka
         lisla sa odleskmi lámp, lampiónov a sviec… Kotlínčania odobrali sa skôr: mali ďalekú cestu.
    </p>
    <p>
     „Ako sa vám pozdal Gregušovie dom?“ pýtal sa Hlaváň už na bričke, keď hrmela po hradskej
         okolo Lutišičovho kaštieľa, Dr. Milanca, ktorého usadil k svojej panej na zadné sedisko,
         sám sadol oproti nim. Durina prevzal od kočiša opraty a poháňal. Kone badaly cudziu ruku a
         išly neriadne, potrhávaly.
    </p>
    <p>
     „Pani Mária vie variť ľúbezný paprikáš, ale rechtor Berner prešpatno mlátil do piana!“
         odvetil Dr. Ján Milanec a zapálil si cigaretku; až keď horela, pýtal si dovolenie od
         susedky.
    </p>
    <p>
     „Neverte tomu chladu!“ zakričal Durina s kozla, šibnúc bičom do ťažkých fiakerských
         koní, „náš lekár Miesiželezo je už náležite buchnutý, len nevie, do ktorej, či do Júlie a
         či do Ireny a či do Ruženy. S Irenou v záhrade dlho hrkútal!“
    </p>
    <p>
     „Ty nás len prevaľ do eskarpy! Veď sa ti kone motkajú ako opité!“ odvrkol Milanec. „Do
         všetkého sa berieš, čomu nerozumieš!“ Veľmi sa nahneval na opovážlivosť Durinovu chcieť
         uroniť jeho vyvýšenosť pred Hlaváňom a Hlaváňovou.
    </p>
    <p>
     „No, no, pán doktor,“ riekla Hlaváňová, „to by nebol div! Prekrásne devy! Sama neviem,
         ktorej dať prednosť! Ruženka je milý čertík, veselá, jará — Irena je rozvážna, umná, Júlia
         je krásavica, všetky tri sú dobré a pilné devušky.“
    </p>
    <p>
     Po veľkej trme-vrme, keď sa ostatní vypratali, zostali sedieť v husto zarastenej
         besiedke Gregušovci, Štrbíkovci a Kukliš so sestrou. Kuklišove dva sivé kone, mocné ako
         levy, čakaly pred mostom. Blížilo sa k jedenástej, a nikomu sa ešte nechcelo spať. Julka
         odišla uložiť sestričku Marišku, Ruženka pomáhala tete Lote upratovať dom. Mária, hodne
         ustatá, sadla do trstinového fotela, založila ramená nakríž, Greguš so Štrbíkom dopíjali
         čaj.
    </p>
    <p>
     „Rada hostí!“ povedala Mária, „príjemne mi je, keď to tak bzučí ako v úli. Ale potom
         sladko je posedieť s blízkymi a nepočetnými!“
    </p>
    <p>
     Mesiac vyšiel bol zvečera ohromný, ako zlatý disk, teraz už vysoko na oblohe premenil sa
         na disk strieborný, ani rakúsko-uhorská zlatá valuta. Jeho mliečne, hmlisté svetlo miešalo
         sa so svetlom guľovej lampy na stole v besiedke a v zeleni bujného viniča účinkovalo
         prekrásne. Pani farárka bola nepokojná pre deti, ale pán manžel ani hnúť! Jej sestra
         Ruženka mala ešte ostať zajtra u Gregušov. Irena sa ešte vždy durdila na brata. Greguš
         smial sa, keď mu Danko rozpovedal príčinu…
    </p>
    <p>
     „Slečna, hovorí sa, že by tisíc bied nebolo prišlo na národy, keby alkovne nezvedely to,
         čo bolo za zeleným stolom!“ povedal dobrodušne Greguš a prisadol k Irene, aby ju udobril.
    </p>
    <p>
     „Sú i výnimky,“ riekla Irena, „myslím, že som dosiaľ už dokázala schopnosti zasiahnuť i
         do obecenstva. Ale keď nič nezviem, ako mám konať?“
    </p>
    <p>
     „Neboj sa, sestra, my pôjdeme spolu!“ vrelo riekol Danko a vzal ju za ruku…
    </p>
    <p>
     „Ja zasa ani nechcem o ničom vedieť!“ povedala Štrbíková, úzkostlivá, vždy len na deti
         mysliaca maminka. Bolo ich už šestoro, všetko malé, ako schodíky. „Rada som, keď nepočujem
         o tých večných borbách. Má toho dosť môj biedny muž!“
    </p>
    <p>
     „Nie som ja taký biedny, ale pravda je, načo každú mrzutosť, ktorá nás vonku prikvačí,
         niesť do rodiny, všetko žene navaliť! Má žena svojich domácich bôľov a starostí dosť a
         dosť!“
    </p>
    <p>
     „Ach, už len niečo treba i nám vedieť!“ riekla Mária. „Všetko nám je spoločné: i radosť,
         i smútok, i dobrý chýr, i zlý. Ale nasilu sa tiež nederiem za každou ich aférou!“
    </p>
    <p>
     Júlia sa vrátila a žmurkala tmou stiahnutými očami v lampovom svetle. Stála v zelených
         dverách besiedky. Na jej hlávke spočinuly široké listy viniča.
    </p>
    <p>
     „Bachantka!“ riekol farár. V besiedke rozvinula sa reč o tom, nakoľko môžu mužovia
         zasväcovať ženy svoje do tajností, majúcich všeobecný význam. Irena bránila tézu, že
         poriadna žena má o všetkom vedieť, Mária bránila zdržanlivosť mužov v tomto ohľade. Farárka
         tvrdila, že žena len vtedy môže byť šťastná, keď sa obmedzí na svoje vlastné domové
         kráľovstvo. „Ale v tom už musí mať hlavné slovo!“ doložila, hoci bola tichá a poslušná.
    </p>
    <p>
     Júlia sadla pred besiedkou na Mariškinu kolembačku a pomaly sa kolísala, dupkajúc nôžkou
         o pieskovú pôdu.
    </p>
    <p>
     Daniel Kukliš pošiel k nej a oprel sa nad ňou na stĺp kolembačky. Jej pohyb potriasal
         ľahunko stĺpom a otrasy prechádzaly na jeho plece, ony ho príjemne rozčuľovaly, lebo
         prichádzaly predsa prostredne od nej, od pohybov jej sladkého tela. Mesačné svetlo padalo
         na bohaté vlasy Lejline. Odputnané vlásky pospešnou prácou lisly sa okolo jej bieleho,
         hladkého čela ako priehľadné strieborné pavučinky. Ona sa lepšie rozhúpala, Danko raz videl
         jej krásnu, lunou zjasnenú tvár, raz utešenú, voňavú hlávku s mocným, postriebreným
         gaštanovým vrkočom.
    </p>
    <p>
     „Vy rada taký huriavk, tanec, kriky a hry?“ spýtal sa Danko, len aby mohol s ňou
         pohovoriť. Cez deň nebolo stihu — ona bola na všetky strany rozchytávaná. Ach, a on by tak
         rád s ňou čo len niekoľko slov, tak od srdca. Kukliš bol priskromný zachádzať častejšie do
         Gregušov, vážil si chvíle, prežité v ich dome. Od tej chvíle, čo Lejla prišla s matkou do
         Ráztok navštíviť Irenu, s ktorou nevidela sa päť rokov, odvtedy, čo ju videl stáť nad
         mlynským úpustom, behať po sade, Danko videl v Lejle vyššiu bytnosť, ktorú možno len
         zvelebovať. Mlyn, záhrada, úpust, dvor s nesčíselným hydom, celý byt stal sa mu drahším,
         ako by posväteným, odkedy Lejla okrášlila ho svojou sladkou prítomnosťou.
    </p>
    <p>
     „Neškodí i trma-vrma niekedy. A u nás to býva vždy tak veselo, nenútene. Iba tí páni
         noví doktori sa duli… iste ich omína učenosť.“
    </p>
    <p>
     Danko, vysoký, štíhly mladý mužský, stál celý očarovaný nad devuškou, ako by plávajúcou
         v hmlistom lunnom svetle. Tenkých oceľových povrázkov, na ktorých bola pripevnená doska
         kolembačky, nebolo vidno v šere, takže voľne rozložená, štíhla postava Lejlina tu dolu pod
         ním zdala sa naozaj vznášať a plavno lietať vzduchom ako vzdušná víla.
    </p>
    <p>
     „Nám so sestrou veľmi dobre slúži trochu živšie požiť. U nás v Ráztokách len hrmot mlyna
         prerušuje púšť a mier. A zvlášte Irena želala by si prúd, pohyb, otrasenia! Ona ide do
         žitia s roztiahnutými vetrilami!“
    </p>
    <p>
     „Vaša sestra je skvost, perla, zlato! Kde sa len vzala u nás taká devuška? Ona je, zdá
         sa, k nám presadená z čias iných, ideálnych. Ako jej závidím jej pevnotu, rozhodnosť, jej
         oheň, jej prekrásne oduševnenie! Ona nás učí poznávať veľkých slovanských spisovateľov, s
         akým ohňom nám číta Puškina, ako milo zneje jeho verš v jej ústach! A to všetko má zo seba;
         váš nebohý brat ju vraj vyučil začiatkom a po ňom i zostaly knihy, ale to boly len hračky,
         ona sama išla ďalej… A pri jej ohromnom hospodárstve, kedy len stačí?“
    </p>
    <p>
     „To je pravda,“ riekol Daňo; „i ja obdivujem jej vlastnosti, že na všetko nájde čas, nič
         nezamešká.“
    </p>
    <p>
     „No hlavne s Ruženou obdivujeme jej samostatnosť, jej zakončenosť, jej pevnotu. Ona je
         už v cele opravdivom živote, vie čo, kam! Pevná ako žula, povedomá, svoja! Pri nej som iba
         tieňom. My ostatné, obyčajné stvory, len s brehu, zďaleka hľadíme na valiacu sa rieku
         života, ona je na nej samej na svojom vlastnom člnku, s veslom i kormidlom v strunistých
         rukách. I borí sa víťazne s vlnami, i často proti prúdu. Ja si prichodím proti nej ako
         netrebná, neužitočná bábika, ktorú obliekajú, vyzliekajú a zasa obliekajú, postavia do
         kútika. Najviac čo povie „papa!“, „mama!“, keď ju stisnú.“ Lejla usmiala sa vlastnej
         myšlienke.
    </p>
    <p>
     „Irena rovná sa trochu mužským, má tvrdý mrav…“
    </p>
    <p>
     „Áno, z nej by vystala i panna Orleánska…“
    </p>
    <p>
     „Ale kde vyššie sú nežné, krásne ženské, zdanlivo slabé, no mohutné svojou nežnosťou a
         krásou.“ Dankovi krv vrazila do líc pri týchto slovách… Divil sa sám nad svojou smelosťou.
    </p>
    <p>
     „Áno, také kvietky vy radi, čo možno odtrhnúť ľubovoľne a pripäť na golier? Irenu by
         darmo niekto trhal — má tŕnie!“
    </p>
    <p>
     „Nie, nežnosť ženská je vyššia než všetky sily, mocnejšia než všetky tŕne. Ako by sa
         mohla moja sestra Irena prirovnať vám? Ona je dobrá, šľachetná, má krásny tvrdý charakter,
         ale vy ste krása, ideál dušou i anjelským zjavom!“
    </p>
    <p>
     „Pán Kukliš, i vy viete nepekne lichotiť?“ Lejla prestala sa knísať, zadržiac kolísku
         nôžkou. „Dnes som doktora Milanca vyplatila náležite… No, nie, nie! Od vás je to niečo
         inšie. Vy ste milý, dobrý náš Danko ráztocký… vám sa to len tak skĺzlo s jazyka… Otec vás
         rád má, on vás kladie vyše Hlaváňa, vyše mnohých; i mama má rada vašu tichú, mocnú
         priamotu! Vy ste naozajstný, srdcu blízky Slovák, náš, cele náš!“
    </p>
    <p>
     V Dankovi srdce bilo šťastím. Od prvej chvíle, čo uzrel Júliu, prišlú z Nemiec, jeho
         tiché, verné srdce naplnilo sa prekrásnou devuškou! Skromný, len zďaleka túžil uchytiť jej
         pohľad, jej slovo, vidieť jej hlboké magnetické oči.
    </p>
    <p>
     „A ešte vám viac poviem,“ pokračovala Lejla a rozkolísala sa nôžkou, takže čipky jej
         rukávov trepaly sa v mesačnom svetle, „nielen mať moja a otec môj vás veľmi radi majú, i ja
         vás rada mám, pán Kukliš. Poviem vám, prečo: mne sa ľúbi to, že vo vás niet falše. V každom
         inom, v každom z nás zneje, čo i tichá, no predsa falošná nôtka. I vo mne zneje — do cis
         mol! Vo vás jej niet, ani v Irene jej niet. Už Ružena farská je iná. Ja ju sestersky
         milujem, ale čertík v nej sedí. Taký milý malý čertík, ale predsa čertík… Hlaváň má tiež
         vrtochy, časom chcel by zápoliť s otcom, hoci to neuznáva, Štrbík má zavše tiež mušky, no
         vo vás nič podobného niet!“
    </p>
    <p>
     „Som šťastný vaším súdom… Nezasluhujem… No to je pravda, to nebojím sa riecť, že som
         verným druhom vášho domu.“
    </p>
    <p>
     „A to je mnoho, pán Kukliš! Mnoho nepriateľov má môj apuško, mnoho. Takí ľudia, čo za
         dobré a vysoké nažijú si nepriateľov, zaslúžia mať i priateľov! Nedávno povedal Lutišič,
         neviem už, či úprimne, že u Greguša je známkou, že medzi čestnými ľuďmi nemá skutočného
         nepriateľa, naopak, každý oplan, ktorého zná, je jeho nepriateľom.“
    </p>
    <p>
     „Ach, čo len váš otec!“ On naklonil sa k Lejle, aby hlas nezalietol do búdky. Tvár jej
         prechádzala pri knísaní tesno vedľa jeho tváre… Ľahkým vetierkom ho ovievala jej hlávka.
         „Váš otec je u nás prvým mužom… On je už taký ideálny Slovák, ale len v dobrom. Za neho
         dáme sa i rúbať. Len, prosím vás, keby ste niečo počuli alebo zbadali, dajte vedieť do
         Ráztok. Len dva riadky, alebo niečo od vás, stužtičku, ihlicu…“
    </p>
    <p>
     „Iste vy budete prvý, na ktorého bych sa obrátila, nedajbože, v nešťastí a
         nebezpečenstve.“ Podala Daňovi ruku, on ju pritisol k ústam s trasením a nesmelosťou. Ústa
         jeho ledva že sa dotkly jej dlhej prekrásnej ruky.
    </p>
    <p>
     „A kebych chcel si i
     <emph>
      právo obrany
     </emph>
     získať?“ nebývalým smelým duchom
         zachvátený, razom riekol Danko, a potom sám sa zľakol vlastných slov. On podržal Lejlinu
         ruku vo svojej dlani, zastaviac tak jej húpanie.
    </p>
    <p>
     „Toľko práva vždy máte ako vaša prekrásna sestra, netreba vám ho získať!“ Lejla ticho
         vytiahla ruku a nôžkou rozsotila sa tak, že Danko nevdojak oddelil sa od stĺpa.
    </p>
    <p>
     „Ach, vy sovy nočné!“ bolo počuť hlas tety Loty, neisto habkajúcej od domu k besiedke,
         „idete do spiša! Mesiac už vyčkali, iste chcú vyčkať i ranné slnko!“ Všetci sa trhli,
         vstali a dali tete Lote za pravdu. Farárka plačlivým hlasom riekla: „Môj u vás vždy korene
         pustí! A deti!“ Hostí vyprevadili k mostu. Pribehla i Ružena a sľubovala sestre prísť
         nazajtra. Hostia posadali do veľkého Kuklišovho batára… Gregušovci počúvali jeho tratiaci
         sa rachot.
    </p>
    <p>
    </p>
   </div>
   <div type="chapter">
    <head>
     V. Lejla.
    </head>
    <p>
    </p>
    <p>
    </p>
    <p>
     Obavy Márie Gregušovej pre Júliin dlhý pobyt v bohatom cudzom dome boly na šťastie márne
         — nateraz mal otec pravdu, hoci vcelku mať lepšie znala dcéru než otec, ktorému až
         fantastická láska halila oči ružovou hmlou…
    </p>
    <p>
     Lejla vžila sa hupkom do užšej, milej a srdcu bližšej domácnosti, ako by len v nej bola
         dozrela na pannu a nikdy nebola chodila po parketoch vo veľkej nadmorskej vile Lingnerovej
         pri Cuxhafen. Ona opúšťala veľký, hrmotný Hamburg, panskú pohodlnosť, ľudí milých, na
         rukách nosiacich „das liebe Pustakindchen“ (oni si Uhorsko nevedeli tam predstaviť bez
         „pusty“), no opúšťala pre otca, mať, pre svoje milé Havrané. Zdravá duša a svieže zdravé
         srdce nemohlo sa odcudziť a jasná hlávka nenabrala sa pustým prepychom a nedosiahnuteľnými
         želaniami.
    </p>
    <p>
     Ako novinku ešte nevidenú našla doma sestričku Marišku a hneď sa do nej zaľúbila pri
         prvom sesterskom bozku na malé malinové ústočká buclatej belohlavej Marulky. Milé, k
         „tete“, ako volala dlho sestru, prítulné decko, rodičia, dom, záhrada, Kotlinka, priateľskí
         ľudia nahradili skoro luxuriózne kúpele s ohromne veľkou nudou, prevážanie sa z mesta do
         mesta, vychádzky zo Švajčiarska na Riviéru alebo do hotelov pri Lago Maggiore.
    </p>
    <p>
     Lejla bola dušou dedinárka. Staré dedinské známosti nadpriadla hneď v prvé dni. Ako
         dievčinka chodievala na besedu k Babuši Bendovej preto, že okrem krásnych povestí mávala
         prichystané perníky a oriešky, akých perníkov a orieškov nikde inde nebolo. Veď boly s
         kohútím mliekom, podľa slov Babuše. Tak i teraz si rada posedela v malom jej domčeku na
         Hŕbkoch. Bol to pravý oriešok: všetko na ňom a v ňom bolo malé, okienka ako detské očká,
         kozúbok ako hračka, malý dubový stôl na krížnych nohách, nízka povala, malá postieľka, a na
         konci koncov pri oblôčku malá, drobná Babuša, v tele útlunká, len s krásne vyvinutou hlavou
         a belasými očami.
    </p>
    <p>
     Babuška Bendová bola dedinská zriedkavosť: stará panna. Starých panien nebývalo po
         slovenských dedinách. No úbohá Babuška bola od mladi na obe nohy chromá — akási divá lámka
         jej ich skrútila a zo sústavov povykrúcala, keď jej bolo práve šestnásť rokov. Čudno bolo
         vidieť na slabom telíčku pekne sformovanú hlávku, starú, jasnú tváričku s jasnými hustými
         vráskami a umnými, hlboko ležiacimi očami. Obdivuhodné boly jej krásne, biele, podlhovasté
         ruky, nikdy nekazené čiernou prácou, cele ruky aristokratky. Ale tie ruky bolo hodno
         pozlátiť! Takých dvoch ženských rúk nebolo viac v celom Kotlínsku: ony vyšívaly zlatom,
         striebrom, hodvábom, pamukom, a vyšívaly tak, že práca ich ďaleko prekročila medze
         obyčajnej domácej industrie a zachádzala na posvätnú nivu umenia. Ona i nadobudla si už
         veľkú povesť, v jej domčeku-oriešku boli už i vysokoučení páni, i vysokopostavené osoby
         obdivovať staruškine práce: ona si sama kreslí vzorky, vynachádza nové formy, nové línie,
         nové sostavenia, vynachádza, komponuje celé ornamenty; v jej prácach žije priamo orientálna
         fantázia foriem, harmonicky sa meniacich, prechádzajúcich jedna do druhej: tu zjavia sa
         štylizované zvery od kohúta až po šarkana, štylizované kvety od tulipána a ruže až k
         nebývalým exotickým rujným, palmovým, liánovým rastlinám. Jednotné sú jej vzorky; ako
         básnička k pekným refrénom vinú sa jej vložky, veselým, plným behom hadia sa jej vždy nové
         a nové meandre. Motívy sama vynachádza, len štýlu zdedeného prastarého drží sa. V nej
         obnovuje sa už zabudnuté umenie, ktoré vídame len na veľmi starých slovenských výšivkách,
         už temer do knota vykorenených zo Slovenska hltavou špekuláciou. Na oddych, keď jej krásne
         ruky ustanú a oči vypovedia hrať sa s farbami, klepluje čipky, jemné ako pavučiny.
    </p>
    <p>
     Sedáva milá Babuša za svojou babou, špendlíkmi posiatou; biele, dlhé prsty hrajú sa
         neuveriteľnou rýchlosťou s kleplami, ozdobno vyrezávanými; pri nej na stolčeku sedí Júlia a
         hľadí na ostrý profil starej devy, na jej tenunké, šedinami preskočené vlásky, vyšlé zpod
         tuho na hlave uviazaného ručníka, panenským to nosivom havranovským. Ale Babuša už viac
         nerozpráva Lejle o troch zhavranelých bratoch, ale spomína zašlé časy, skutočné udalosti.
         Na prosbu zaspieva tenunkým žalobným hláskom baladu o Andoline, zajatej Turkami. Lejle je
         pritom voľno, ona stáva sa deckom, a nepokoje, ktoré ju počínajú pochytávať tam vo svete,
         pri Babuške prestávajú! Lebo okolo nej i v nej samej je mier, zbožnosť, viera a oddanosť
         Bohu… Nikdy ani slova žaloby na sudbu, ktorá ju prikovala k lavici a barlám… aký rozdiel
         medzi ňou a Andrejom, ktorý horieva netrpezlivosťou a nervozitou, až človeku samému sa
         srdce potriasa a znepokojuje. A čo je jeho polonamyslený neduh proti Babuškinmu
         celoživotnému mrzáctvu?
    </p>
    <p>
     Babuška zdvihne hlavu od práce, položí ruky do lona a zahľadí sa na Lejlu:
    </p>
    <p>
     „Ach, milá, krásna i dobrá si, Júlia, to je už veru, Bože, svätá pravda! Hm, dieťa moje,
         všetko od Boha… Vďaka mu za život, za radosti také mnohé!“ (Lejla udiveno hľadí na mrzáčku
         — aké tu radosti?) Lejla nemôže ešte pochopiť, že Babuška žije pravým statočným životom,
         zdravým, i pri telesnom lazárstve. Babuška žije opravdive, nielen spokojno, i radostno,
         celistveno, harmonicky. Úzky je priestor, po ktorom pokuľháva, maličký domček, ktorý obýva,
         ale široké je pole jej duše, veľké priestranstvo jej citu, jej fantázie.
    </p>
    <p>
     „Veď boly časy, dieťa moje,“ počne Babuška znova, „i ja som nebola posledná v Havranom,
         hoci sme boli len chalupníci… Ale dobre sme sa opatrovali, mamka boli pilná ako včela, a
         keď ma na sviatky vyobliekali, všetci hovorili, že niet krajšej panny, hoci som bola
         drobná. Bola som ti ja taká parádnica, Juliška moja, vo mne len tak klokočom všetko vrelo,
         na ľade som sa zohriala… A mala som švárneho frajera, dobrého, bohatého, všetky dievky mi
         ho závidely — hen strýca Kabelu — veru, Bože, tak… Kto by to teraz povedal?“
    </p>
    <p>
     Julka zbožne načúvala, a veru si nevedela nijak predstaviť Babušku s mladým šuhajom.
    </p>
    <p>
     „Ach, dieťa moje, sedávali sme my, sedávali spolu po sobotách na našom zadnom násype,
         len sa obzrieme, a už polnoc bije na stražianskej hrubej veži. Sem na Hŕbky dobre počuť…
         Sladko to bolo, mladí sme boli, plakávala som od radosti: hej, dievča, budeš si sedieť
         naprostred dediny na širokom dvore kabelovskom… I starí ma radi mali, bola som šikovnica —
         práca mi horela pod rukami…“
    </p>
    <p>
     „Jeho, Janka to mojeho, vzali na vojnu… na nedlhú, lebo ho vymohli… a keď sa vrátil,
         našiel ma sedieť na našom zadnom násype, o pravom poludní to bolo, — ešte to viem, ako by
         to včera bolo. Našiel ma, neborák, samu sedieť, napravo barlička, naľavo barlička, a líce
         bledé, oči uplakané od bôľu… Veru tak, dieťa moje zlaté, také bolo naše uvítanie. Sadol si
         môj Janko ku mne, sadol a plakal nahlas ako chlapec, keď ho bijú… plakal a nikam von z
         hlavy (bol to dobrý, dobrý parobok): on ma i takú rád, veď vraj zdraví mrú a chorí sa
         zotavujú, on že odo mňa neupustí, nie a nie…“
    </p>
    <p>
     „Nie tak, holúbok!“ povedala som ja, cele vážno a smelo, ale do srdca ma čosi pichalo
         ako vretienkom, tak tupo a predsa bôľno, „nie tak, Janíčko môj! Nie je pre takého šuhaja
         súca na obe nohy chromá žobráčka. Choď len, Janíčko, Boh nám obom pomôže!“
    </p>
    <p>
     „A teraz má Janko Kabela troch synov a Aničku, čo ju tak rada máš, a ja tu na Hŕbkoch v
         rodičovskom domčeku veselo ihlou pichám, veselo prepletám kleplami, a keď mi začína byť
         smutno, zaspievam si Kdo jen na Boha se spoléhá!“
    </p>
    <p>
     Júlia hľadí s pevnou vierou na ostrý profil bielej, tenučkými vráskami zoranej tváre, na
         umné, dobré oči a pochopuje, že dievča s takou dušou neprijalo veľkodušnú obeť Kabelovu.
    </p>
    <p>
     Potom zaskočí Júlia do Kabelov; tam smutná idyla Barborienky a Janka premenila sa pre
         posledného na zdravú prózu… Anna skromne víta Lejlu, no Aničkina hlávka už zapadla
         sniežikom nehynúcim, čo nesíde ani na horúcom slnku: áno, na jej hlávke polodetskej ešte
         belie sa čepiec so širokými čipkami, takými širokými, že sa jej opálajú po celej tvári, čo
         len hlavou pohne. Tuho ohorená, barnavá tvár blčí rumeňom za bielou sieťou tenunkých
         čipiek. Čím bohatšia a mladšia nevesta, tým širšie sú čipky. Anička je temer o celý rok
         mladšia od Júlie, a je už ženou! Ako divno je pritom Julke okolo srdca a hľadá akúsi
         rozlúštenú hádanku na dobre známej tváričke… Nenachádza iného než dobrú, driečnu, no trochu
         odcudzenú bývalú hračkárku, lebo medzi nimi otvorila sa široká prietrhlina vyšším vzdelaním
         na jednej strane. Hľa, ako nás ono odrýva od milej pôdy!
    </p>
    <p>
     Doma je Lejla materi poruke, „neonačí sa Martinkove pančuchy štopkať“, ani Kotlinku
         neodľúbila pre more; vozí sa rada po tichej rieke v ľahkom člnku. Sama vesluje dvojným
         veslom, v lete nemožno ďaleko, lebo je tam ďalej voda plytká, okolo domu dal Ján ruslo
         vyčistiť. Chodí rada do poľa, na lúky; podvečer hráva na piane, tak ako lepšia diletantka,
         zato je výtečnicou na citare, na ktorej naučila sa hrať Bsolu s Elzou Lingnerovou v
         hmlistej Germánii. Obe učil povestný umelec-virtuóz za veľké groše, a prekrásnu, drahú
         citaru daroval jej Lingner s nápisom na doštici: „Meiner lieben Hunnin“, lebo si nedal z
         hlavy vybiť, že v Uhorsku bývajú samí potomci Hunov. I spieva Lejla pri svojej citare
         vysokým altom; v stredných polohách je hlas jej mocný, kovový, prísny.
    </p>
    <p>
     Lutišič rád počúva i jej piano, ale ešte radšej citaru. Jeho vozík práve zastal pri
         moste. Júlia sedela s tetou Lotou vo viničovej besiedke a zdvihla hlavu od šitia.
    </p>
    <p>
     „Pán veľkomožný ráči sa k nám uponížiť,“ riekla Lota, „ale včera neprišiel, keď boli
         hostia.“ Ona vstala a odchádzala spešno k domu. „Povedz mu, že čakám na odpoveď, kedy zas
         pôjde do Krakova Maďara robiť?“
    </p>
    <p>
     „Tetuška, teba bych nechcela mať za nepriateľku,“ povedala Lejla za odchádzajúcou. Medzi
         Andrejom a tetou bola ustavičná vojna.
    </p>
    <p>
     S Andrejom bola Lejla prosto rodinná po dávnej známosti z detstva. Bez ceremónií
         prichádza do besiedky, keď je u nich, bez ceremónií odchádza hrachu alebo fazule natrhať do
         kuchynskej záhrady. Slobodne sadá si i pred ním na Mariškinu kolembačku, pomaly kníše sa
         nôžkou, obutou v lakovanej úzkej črievičke. Cez lesklé remienky, krížom späté na vysokom
         priehlavku, belie sa riedka letná pančuška. On beseduje medzitým vážne s Máriou (je to
         vyšší, útly tón, s akým sa proti nej chová), sporí a prekára sa a Lotou, počúva štebot
         Marišky, ktorá sa s ním práve tak baví ako niekdy Lejla. Ale už mu nejde do vrecka pre
         bonbóniky… už sa múdri a čaká, ale očkom predsa za vreckom mihne. Chodí Andrej každý boží
         deň v posledné časy. Po vizite sadá do svojho malého vozíka, pošibe čierneho rysáka a letí
         k Mahutám mäkkou poľnou cestou.
    </p>
    <p>
     „Teta ušla pred nepriateľom,“ usmial sa Andrej, zastanúc pred besiedkou. Ani len paličky
         nemal, tichým, no rovným krokom prešiel od mosta.
    </p>
    <p>
     „Mali by ste sa raz smieriť základne, hoci „vielliebchen“ si zahrať, ako je to v Nemecku
         zvykom. Veď teta má srdce ako perník!“ Lejla pomkla sa so šitím na lavičke, Andrej sadol si
         na samý kraj.
    </p>
    <p>
     „Ale rozum ostrý — a jazýček ako osí osteň! A máva často pravdu. Prosím ťa, ja som vo
         vašom dome veľmi raniteľný! Nešťastná politika!“
    </p>
    <p>
     „Teta má vždy pravdu, lenže ju meria s korením. Včera sme mali hostí. Kotlínci doniesli
         zvesť, že sa čosi strojí proti našim. Preto teta ušla pred vami. Ona hovorí, že ste tiež z
         toho plota kôl!“
    </p>
    <p>
     „Ach, Lejla, mne je dnes nie do politiky!“ riekol Andrej a ona už teraz zbadala po
         bledej tvári, že i pri rovnej chôdzi Andrej je veľmi smutný. Ona nemohla vedieť, že prestál
         veľké pokušenie, že hral sa s žitím a smrťou, že koncom koncov predsa ešte roztrhal osudný
         list, písaný Štrbíkovi; a čo ho zdržalo? Myšlienka na Lejlu. Mal ťažkú, hroznú noc! Od Gaža
         dostal mrzutý list, všetka horkosť, všetky hriechy minulosti rútily sa na neho — tu obraz
         mladej devy skrsol na temnom úzadí jeho zúfalstva…
    </p>
    <p>
     „A čo tak sama? Vlastne som rád. Možno pohovoriť. Tvoj hlas mi zaháňa biedy.“
    </p>
    <p>
     „Otec išiel do Kotlína proti chlapcom. Má ich priviesť ta ich inštruktor, nejaký Odoaker
         Kutálek. Mama je na fare, viedla ta Ruženku, skoro príde!“
    </p>
    <p>
     Andrej ani sám nevedel, ako mu k srdcu prirástly krátke vizity na závodí pred každým
         popoludňajším výjazdom. Dnes chcel vynechať vizitu, pohol rysáka až za dedinu, kde sa od
         hradskej odráža poľná cesta… Nevydržal! Obrátil sa na jednom mieste (elegantný vozík dal sa
         skrútiť ako vrtielka) a letel nazad… Cestou rozbresklo sa mu: neleje Gregušov dom hojnú
         útechu do jeho duše, nie dom, ale Lejla! Stŕpol! Nuž či ho zasa ženie kamsi precibrený
         egoizmus?
    </p>
    <p>
     ,Nie som dosť zrelý, abych jasne, rozumom a mužskou vôľou riadil svoje činy, svoje
         návyky, nie som dosť mužom opanovať fantastické túžby? Nie som dosť šľachetný a čestný
         netýkať sa pre svoj sebecký, hoci i čistý duševný pôžitok mladej, v mier a šťastie
         ukolísanej duše? Či som naozaj taký padlý, že ma nepohne ani citný, tichý sen neviny a
         krásy?… Nie, ani pod Mahuty, ani na závodie,‘ a chcel skrútiť do svojej veľkej brány z
         kovaného železa… No rozbehnutý koník minul tuhým svojím klusom bránu; on bol už navyknutý o
         tomto čase ta ku Kotlinke, k mostu. Andrej mu povolil uzdy, nepotrhol a vozík našiel sa
         pred mostom.
    </p>
    <p>
     ,Nechcel som, Boh mi je svedok,‘ riekol si, schodiac s kočíka. Opraty hodil chlapcovi.
         „Príď až podvečer!“ Také je ľudské srdce… ono by vinu svojich túžob i na koníka vedelo
         zvaliť… Múdry rysák.
    </p>
    <p>
     „Viem, že ste mali včera hostí! Pre mňa to bolo pusté poobedie. Veľká spoločnosť by mi
         nervy ubila, nie som súci. A tak som zostal bez útechy vidieť váš milý dom!“
    </p>
    <p>
     „A premilú tetu!“ riekla Lejla, šibalsky sa usmejúc…
    </p>
    <p>
     „Dobre ti je žartovať!“ Andrej sa naozaj zasmútil. Lejle bolo už ľúto. Vedela, že Andrej
         pookrieva s ňou. Ona vie s ním hovoriť o nemeckých a francúzskych mestách a cestách, on rád
         rozpráva históriu pamätníkov, ktoré i ona videla, lebo vie, že ho pochopuje. Vôbec medzi
         nebýva nedorozumenia, ani valnej roztržky v smýšľaní.
    </p>
    <p>
     „Dobre, keď som vás žartom bodla, idem vás nadto pomučiť! Zahrám vám, chcete, pán
         sused?“ Lejla vedela, že ho jej hra vždy privedie do lepšej nálady. „To už nebude žart, to
         bude naozajstná „uchomlsa“, ako hovorieva teta, nadávajúc na moju „nemocnú drumbľu“.“
    </p>
    <p>
     „Budem vďačný… vieš, ako kňaz u Shakespeara: ak je hudba pokrmom lásky — tak hrajte!“
    </p>
    <p>
     Lejla vstala bez slova a pošla po citaru. Andrej hľadel zadumaný za odchádzajúcou a
         zhlboka vzdychol. On vedel, že je na čase osvietiť pomer, ktorý povstával medzi tichým,
         čestným, i jemu milým gregušovským domom a ním. V dome je dievča, už-už nevesta. Ďalej nedá
         sa hrešiť na účet rodinnej pokrvnosti. Ani pri zdanlivej blízkosti, ani pri tom, že Greguš
         je jeho minister, pokladník, priateľ, ďaleký ujčený pokrvný, bývalý tútor a hostiteľ… medzi
         ním a Gregušovcami je priepasť, a on posiaľ nevedel ju ničím preklenúť alebo vyrovnať. Ako?
         Najlepšie by bolo utiahnuť sa, nechodiť na závodie, odtrhnúť sa cele. Áno. To by bol
         čestný, riadny východ prv, než sa stanú nejaké zámoty, nejaké potrasenia.
    </p>
    <p>
     ,A či už nie som v nich?!‘ pýtal sa sám seba a pozrel na nebo. Slnko bolo ešte vysoko,
         skryté za oblakmi, ktoré sa vežily až po samý zenit, len nad obzorom bol pruh neba s
         viditeľnými sprchami slnečnými, ako vídame na starých drevorezoch… Nad dedinou panovala
         letná tíšina, lebo občania boli na prácach, roliach a lúkach. Nad neďalekými lúkami dolnými
         na ľavom brehu Kotlinky vznášal sa ledva čujný šum, prerážaný ďalekým výskotom šumných
         hrabáčok. Andrej zadumal sa hlboko. Hľadel na lastovice, krúžiace vysoko pod samým oblakom,
         a nevdojak premýšľal o Lejle, jej detstve, jej pomeroch, výchove a konečne návrate z
         cudziny, o jej terajšom žití a o budúcnosti devinej.
    </p>
    <p>
     Lejlin život v domovine tiekol v tichosti a sladkom zobúdzaní sa z detstva, dlho
         chráneného šťastím a podarenou, jemnoprísnou výchovou. Bol to život domácky. Najviac ak
         išli do Stražian na faru; Mária rada mala farárku, obsypanú deťmi, a Júlia s Ruženkou sa
         dopĺňajú. Je to beznáročné, umné dievča, má krásny soprán (s Lejliným altom krásne splýva),
         vyzná sa v slovenskej literatúre, číta českých i ruských autorov. Julka od nej slovančine
         učí sa a Ruženku Júlia zas oboznamuje s nemeckými dielami. Dali sa do toho s chuťou. Vyšším
         fórom pre obe je Irena Kuklišová, zvlášte pri ruskom čítaní.
    </p>
    <p>
     Greguš musí sám seba krotiť v láske k najstaršej dcére, lebo sám hovorieva, že je
         rodičovským hriechom jednému decku viac srdca dávať než druhému. No v srdci volá ju
         „nádherným božím stvorením“. Julka to vie, ale nevyužíva. Otec má k nej neohraničenú
         dôveru, zvlášte preto, že bola od detstva pravdivá a otvoreno srdečná, „nosí srdce na
         dlani, nemôže mať skrytých citov“. Mária nie je tej istej mienky ako zaľúbený otec, ona
         tajne obáva sa jej zápalčivosti, ktorá príležitostne mohla by ju strhnúť k nejakému
         výstrednému kroku, ľaká sa jej živého temperamentu, hotovosti oddať sa chvíľkovej nálade
         nie na žart, ale cele s ohňom, bez váhania, a potom už zotrvať, i keď rozum ináč velí.
         Mária vidí materským neoklamateľným pozorom, že duša Lejlina je ešte tichá ako nedotknutá
         hladina tatranského plesa, keď bezvetrie králi po výšinách i dolinách, a predsa vie zavše
         náruživo rozpáliť sa pre pletku, tajne plakať a skrývať svoj rozháraný stav pred otcom. Ak
         Ján nevidí nič na nej, čo by sa malo srezávať, od čoho by sa mala odvykať, mater vidí ešte
         mnohé zbytočné perútky na svojom ružovom pníku sedemnásťročnom; otec tešil sa jej solídnej
         vzdelanosti, naozaj ženskej, neprecibrenej a nepremrštenej, svetskej i náboženskej; mať
         videla i menej želateľné pozostatky nemeckej výchovy, napríklad: drevené držanie sa,
         nahrbený chod, ťažkavosť niektorých pohybov. Bolo dosť dvoch-troch napomenutí, a Lejla
         narovnala sa ako svižný prútik, násilne ohnutý. Pomáhalo matke pri cibrení celé okolie,
         havranovský vzduch i to vysoké slovenské slniečko, vychádzajúce zpoza vlnistých šedivých
         úhorov. Podobným materským cibrením Mária odmenila i Lejlinu toaletu: ťažký severný nevkus
         zamenila našou južnejšou lahodou a eleganciou. Veď i veľmi vzdelaná deva, vediaca sporiť o
         nemeckých romantikoch a klasikoch, nemusí byť práve oblečená, ako by ju vystrihli zo
         starého berlínskeho módneho žurnálu; nič neujíma učenosti, keď vkusné šatočky zvyšujú pôvab
         mladého dievčaťa. Júlia prispôsobila sa s čujnou ženskou elastičnosťou vnešným
         preobrazeniam, chytro naučila sa strojno klásť svoj veľký klobúk so smelo vyhrnutou
         rembrandtovskou strieškou na hlavu, stojac pred veľkým zrkadlom. Ale pokus matkin naučiť ju
         istému zdržanlivému súdeniu o vlastných dielach ostal nezdarený. Ona už nehrbí sa, ako by
         sa hanbila za svoju výšku, chodí ľahko, graciózne a prirodzene, rovno drží hlávku na
         prekrásnom štíhlom hrdle, ale vnútorne sa nemení, rozpaľúva sa nažeravo, chladne na ľad, má
         napohotove náhly súd, a drží sa už potom húževnate raz povedanej mienky. Veď i Mária sama
         sebe priznáva sa, že bola i ona vznetlivá, zápalčivá a urputná vo svojej mienke, ale zato i
         hodne trpela, často bôľno poudierala sa o kúty a o hrany života, ktorý nikdy netečie po
         našom velení, ale samovoľne, nezávisle od našej vôle. Že vplávala do tichého prístavu
         láskou a vernosťou, no i trpezlivosťou Jánovou, to má čo ďakovať len milosti božej… Preto
         by chcela Lejle poučením usporiť pokušenia a údery sudby, ktorým možno vyhnúť s kompasom
         životnej skúsenosti. Keď tisíci skúsili, že, hľa, na tomto mieste je podvodové úskalie,
         teda ho treba oboplávať a nekormidlovať priamo naň. Nad mladým človekom zapálili rodičia,
         priatelia, múdri ľudia maják múdrej rady a dobrodušného vystríhania, hmatateľného príkladu…
         No vychodí, že málo to všetko prospeje. Žitie beží, krv sa búri, smelosť mladosti
         rozohrieva hruď… Človek nečuje rady, nevidí majáka, nenasleduje príkladu, sám musí vlastnou
         lodicou buchnúť do podvodových hrán… Už či sa čln prekotí a pochová plavca, či poškodený
         donesie sa na breh… Naučenie, ďalší príklad histórie, múdrosť Písma, blízky príklad
         vlastných, škola, horúca láska a vystríhanie milujúcich neoslobodzuje od opätovania chýb a
         bludov. Život je praktika, nie teória! Životu nenaučíš sa z kníh.
    </p>
    <p>
     Áno, na Lejlu prichádzajú chvíle divného vnútorného nepokoja bez vidnej príčiny: tam dnu
         búri neistý, temný cit, a hlávka darmo pátra, zkadiaľ zrazu soskočil na ňu smútok, spojený
         s nevedomou bázňou. Prečo smútiť a čoho sa báť? Nemá príčiny smútiť, nevidí zjavného
         predmetu, ktorý by ju mohol postrašiť, tak pevno chránenú múrmi solídnej, nikde
         nenatresnutej, zabezpečenej domácnosti. A predsa neraz, keď kladie sa na postieľku, husia
         koža beží jej po obnažených po lakte ramienkach, preskočí na hrdlo a celá deva strasie sa a
         zachveje.
    </p>
    <p>
     Júlia vrátila sa do besiedky s citarou. „Len zadrumbľuj tomu čudákovi,“ zavolala za ňou
         Lota, čistiac hríby, „azda sa prestane mračiť.“
    </p>
    <p>
     Andrej pozrel vďačným pohľadom na Lejlu a oprel čiernu hlavu svoju na ruku. Júlia
         položila nástroj na stôl, brinkla prstočkami a začala ticho hrať; struny zahovorily, každá
         osebe. Andrejovi sa zdalo, keď nehľadel na jej ruky, že tam ďaleko hrá celý orchester, a
         vietor raz donáša, raz pretŕha záplavu ďalekých tónov.
    </p>
    <p>
     Lejla prestala a spýtala sa:
    </p>
    <p>
     „Čo vám hrať, pán sused? Všetko ste už počuli!“
    </p>
    <p>
     „Čokoľvek,“ odvetí Andrej; slovo sused ho už po druhý raz milo prekvapilo.
    </p>
    <p>
     Ona od krátkeho času vyhýba Andreja priamo oslovovať. On prosil, aby ho neujčekovala, a
         odvtedy nevie vlastne, ako s ním byť. On jej tyká, ona jemu húževnato vyká. Vcelku tieto
         nejasnosti pomeru tiesnia Lejlu. No sused zneje milo a zodpovedá. Nevinné slovo, ani
         priblízke, ani pristudené.
    </p>
    <p>
     Lejla hrá nemeckú prasentimentálnu pieseň, prejde na tirolskú s jódlovým refrénom, potom
         kompozíciu opier a na konci slovenské piesne a trávnice; pieseň za piesňou vinie sa pekne
         jedna za druhou z neveľkého nástroja ako dlhá kvetná girlanda. Lejla ich nehrá tak, ako sú
         v sbierkach, ako ju naučil stražiansky učiteľ Berner, ani nie tým istým poriadkom. Ona
         vyberá zo sbierky a od stražianskeho učiteľa, ktorý ich zná na tisíce, iba rozhádzané
         jednotlivé kvety a sama vije z nich veniec a kyticu, i samy kvety premieňa bez ublíženia
         ich charakteru. Ona ich odzrkadľuje v zjasnenom, krajšom vide, prehlbuje ich, lebo zrkadlom
         im je jej duša a priehlbinou im je jej srdce: ony u nej prechádzajú médiom duše a srdca.
         Ony sú pre ňu elementmi, základnými náčrtkami, darovanými géniom národa, a ona pretvoruje
         ich na umelecké kusy. List akantu, rastúceho v Grécku, nie je umeleckým predmetom, no
         umelec upotrebil jeho formy pri tvorení korintského stĺpu. Hlavica korintského stĺpu je
         samostatnou umeleckou tvorbou, a nie odblesk akantového listu, hoci on dal hlavný motív k
         hlavici. Piesne, obsažné muzikálnym zrnom, nie sú ešte umelecké výtvory: ony musia prejsť
         cez hranol, cez kryštál umeleckého ponímania, preobrazenia a podávania, až potom sú umením.
         V tomto ohľade naše slovenské, pôvodné, z úst ľudu spísané piesne národné majú rovný osud s
         čudnými výšivkami, štylizáciami Babuše Bendovej: ona upevňuje a zachováva dávny formový sen
         minulosti, varíruje bezprostrednou vrodenou predtuchou len základné línie: príde raz umelec
         s povedomým ponímaním umeleckým, s mocnou výkonnou potenciou, príde tvoriteľ: on utvorí z
         Babušiných elementov novú našskú architektúru, alebo aspoň slovenskú, pôvodnú ornamentiku.
         Tak i pieseň národná podáva len elementy a čaká na umelca — komponistu. Z nití a plátna —
         na kameň a v železo, od trávy a s grúňov tatranských na pódiá koncertné a operné, to asi
         môže byť ich cestou, ak nezakrnejú; a zakrnejú, ak nebude slovenských umelcov a budú
         kazitelia a len diletanti.
    </p>
    <p>
     Slovenská duša mladej devy skoro vžila sa do piesní a ich ducha, ktoré i nad jej
         kolískou zunely. Ona ich zručne prispôsobila cudziemu inštrumentu, ktorý ovládala
         virtuózne. Od prírody muzikálne vysoko nadaná, zanedbala piano len náhodne: obom devám,
         Elze Lingnerovej i jej, jednako nepáčil sa starý učiteľ klavírny, ktorý ako pedant nevedel
         v nich vzbudiť pravý záujem. Zato učiteľ na citare bol sám virtuózom. Nie div, že Andrej
         radšej počul citaru od Lejly než piano.
    </p>
    <p>
     Nástroj ožíva pod jej rukami, vysiela jemné odtienky tónov, ktoré túžobne, zamierajúc
         trasú sa, ako by spiežové, tvrdé struny išly sa rozpuknúť žiaľom a nevyplniteľnou, horúcou
         túžbou. Z túžobných, žiaľnych pasáží prechodia postupne k búreniu náruživému, bôľ a žiaľ
         len zavše vrútia sa do hrmotného, činného pochodu… Do mol to ide všetko, ale predsa to
         ukazuje silu… Vždy bystrejšie bije takt… Vysoké struny rozplývajú sa v trasľavú hmlu
         bystrými otrasmi, bas búri do ich poskočného vibrovania a konečne celý nástroj zuní a zuní
         pod bielymi, prekrásnymi, s neuveriteľnou bystrosťou pohybujúcimi sa prstami… Andrej je vo
         vytržení… Malý briliantík na jej ukazováčiku iskrí sa a v bystrom pohybe píše celé malé
         bleskové línie a kruhy… Nástroj rastie pod jej rukami, tak sa zdá, veď nemôže taký neveľký
         kus čiernej mahagónovej dosky vysielať zo seba túto skvelú, búrnu záplavu hovoriacich,
         pejúcich, zúriacich tónov… Nemožno, dumá Andrej, že by to boly slovenské piesne, ktoré ho
         tak málo uspokojovaly svojou naivnou, beznáročnou prostotou. A predsa sú to ony, naivné
         prosté motívy, ale už preobrazené v umenie. Sú to slovenské, hlboké zvuky, a zostaly
         slovenskými i po umeleckom zjasnení.
    </p>
    <p>
     Tu razom položí Lejla obe biele podlhovasté ruky na struny, dlaňami prihluší v jeden
         moment všetky ich búrne i túžobné, žiaľne i náruživé zvuky a pozrie svojím hlbokým, ako by
         prosebným pohľadom na zblednutú tvár Andreja Lutišiča. Vo veľkých, hlbokých, prosebných
         zrakoch, v tom magnetickom pohľade zvučí ďalej nečujná melódia krásnej a harmonickej
         symfónie… A v harmonickú symfóniu mieša sa zďaleka, ako čudný kontrast, nerušiac ju, ale
         vyzdvihujúc, záchvev tajného nesúladu. Sladkosť krásy, plynúca z pohľadu nevšednej, vysoko
         nadanej devušky, má osteň nahorklý, v radostný, dušu unášajúci poryv, vzbudený jasnou,
         spytujúcou zrenicou, vráža sa bôľ, záhadný, bôľ nesplniteľnej túžby… Nikdy, myslí si
         Andrej, neodkryjú sa ti taje tohto lúčistého, prosebného pohľadu… Pohľad nezastavuje sa na
         jeho tvári, neplatí jemu, on letí mimo jeho duše kamsi v nevedomú diaľ.
    </p>
    <p>
     Lejla poznala hneď, že urobila dojem hrou, vôbec vie, prečo najradšej a najlepšie hrá
         jemu; preto, lebo najlepšie cení a pochopuje jej hru. I tu nevznikne medzi nimi
         nedorozumenie. I Berner je veľmi muzikálny, ale vždy sa mračí, keď Lejla prislobodne narába
         slovenskou piesňou.
    </p>
    <p>
     „Národnú pieseň neslobodno meniť,“ hovorieva, bojac sa o nákazu, akú zanáša do našej
         hudby napr. Cigán; ale Berner zabúda, že čo Lejla hrá, keď sa vhĺbi do hry, už nie je viac
         národná pieseň, lež pieseň Lejlina, slobodná, samobytná a pritom hlboko a jasno-čisto
         slovenská, ako jasno-čisto slovenská je duša Júlie Gregušovej.
    </p>
    <p>
     Divno, ďaleká cudzia výchova, poznanie génia cudzieho, katexochen nepriateľského národa,
         vzbudila a odokryla vo vnútornosti slovenskej, nadanej, čistej devušky pravú, pôvodnú
         slovenskosť a umožnila, aby sa slovenskosť vyrážala v jej myšlienkach, horúcich citoch, v
         hre a celom byte… Lejla bola tri razy slovenskejšou Slovenkou než Ruženka, ktorá nikdy
         nevyšla z nášho slovenského ovzdušia a viac znala o slovenskom živote, ale bola na
         maďarskej škole, v maďarskom súkromnom inštitúte a tak v nej tu i tu zaznela neslovenská
         strunka pri speve, pri tancovaní spotvoreného čardáša. Júlia ustupovala v čistej
         slovenskosti jedine Irene Kuklišovej, ktorá citom svojim a smýšľaniu svojmu vedela dať
         tuhý, makateľný výraz.
    </p>
    <p>
     „Čo to máš v prstočkoch, Lejla,“ ticho preriekol Andrej, po dlhšom mlčaní, „za srdce ma
         nimi chytáš…“
    </p>
    <p>
     „Maly sme dobrého učiteľa!…“
    </p>
    <p>
     „Ah! Tvoj učiteľ to nevedel, čo ty vieš! Kde by Nemcovi vniknúť v takú priepasť veľkých
         citov!“
    </p>
    <p>
     „On bol virtuózom. Zlatom platili jeho hudbu!“
    </p>
    <p>
     „Takého zlata niet, čo by odvážilo tvoje tóny, Lejla… Ver mi, tys’ ma očarovala… A čo ti
         poviem, dosiaľ som o tom mlčal, ale dnes, keď si ma už premohla skutkom, môžem to zjaviť:
         nebolo pre mňa otupnejšieho nástroja ako citara. Ona práve prišla v môj kvetný vek do módy
         podľa príkladu prevysokej dámy; vtedy som začal rád mať hudbu. Kam by človek neprišiel —
         všade citara. Vo famíliách: Anni, Pepi, Lujzi — zahraj milému hosťovi; a Anni či Lujzi či
         Pepi nesie do salónu citaru. Na koncertoch bez citary ani hnúť, v orchestri citarové sólo;
         po hostincoch zavýja talmová Tiroláčka zlomeným hlasom tirolské talmijódle, perse pri
         citare. Dvanásť citarových klubov vzniká naraz. Utekal som od tohto nástroja.“
    </p>
    <p>
     „Hľa, tak človek neutečie svojmu osudu! Pribehli ste do slovenskej dediny… a tu citara!“
         smiala sa chutne Lejla…
    </p>
    <p>
     „A nevedel som, nemohol som šípiť, že sa mi stane takou milou. To dôkaz tvojho talentu,
         Lejla.“ Smiech Júliin bol taký prostosrdečný, že zlá nálada Andrejova začala sa
         rozptyľovať, sadol bliššie, odložil šitie s lavice na stôl, prosil, aby ďalej hrala, a
         hľadel pri jej boku na ruky, ktoré ľahko dotýkaly sa zasa strún „nemeckej drumble“, ako
         hovorievala teta Lota, a vyludzovaly z nich voľnú Lejlinu fantáziu pianissimo. Ani vetrík
         nemohol sa ľahšie dotýkať Eolovej harfy ako prsty devine strún: ako ľahký dych vinula sa z
         nástroja fantázia bez konca. Lejla vpila sa očami do strún a nehla ani mihalnicou počas
         hry. Líčka jej oblialy sa slabým nádychom rumenca, len takým ledva vidným pyľom.
    </p>
    <p>
     Zdalo sa, sama zabúda sa… Chodily, brodily tóny po neznámych lúkach a luhoch, vznášaly
         sa ponad cudzie kraje, volaly k neznámym želaniam a túžbam… a želania i túžby uchádzaly
         pred nimi, volaly, vábily a zas len uchádzaly… konečne briliantná hra bludných tónov a
         modulácií našla sa v známom kraji… melódia fantastická, nekonečná začala sa zaokrúhľovať a
         vyšla konečne na Schubertovo známe nokturno. Veľká, svätá túžba lásky, nepovedomá ešte,
         blúdiaca odo dňa k noci, od predsvitu k západu, poletujúca nad svetom, zunela z prekrásne
         hranej variácie nesmrteľného nokturna. Tichšie, tichšie znely struny.
    </p>
    <p>
     Andrej naklonil k deve líce, aby lepšie počul… Teplo jej pomaly sa hýbajúcich rúk vialo
         mu na tvár. Melódia zatíchla, mrela, a predsa akordy boly plné, ani jedna strunka nezamĺka,
         ktorej treba bolo k plnému akordu. Bas už len takým dychom trasným vil sa z nástroja,
         vysoké struny spievaly a so stredným i jednakým slabnutím, zatíchaním doznievaly. Hasla
         celá sladkobôľna pieseň rovnomerne, neprerážal ani jeden tón. Ruky zastávaly pomaly. Len
         voňavý magický van tepla vstúpal od nich. Andrej nevedel, kedy zastaly struny, až keď
         videl, že už nemo sa blyštia kovovým leskom, že už ruky nehýbu sa, no on ešte počul mrúce
         tóny a neveril, že už prestala hra, že ružové prsty Lejline nepohnute spočívajú na
         strunách; hra neprestala, hra zunela ďalej mrúcimi záchvevmi, ale — v jeho duši. Hra
         Lejliných rúk zamĺkla, ale vzbudila v duši ozvenu, ktorá zunela v sladkom odumieraní, a Boh
         sám vie, kedy zamĺkne!
    </p>
    <p>
     „Lejla, tak umrieť pri tvojej hre, tak zmiznúť v nič, v nirvánu, ako tvoja sladká,
         hlboká, do večnosti nesúca sa hra!“ Schytil jej ľavú ruku so strún citary, niesol k ústam;
         ona ju poľahunky, bez sprotivenia sa, viac zručnosťou než silou vyvinula z jeho ruky, prv
         než ju stačil pritisnúť k perám. Horúci dych jeho iba ovial jej ruku. Priklonila sa chrbtom
         k operadlu a po dlhšom mlčaní riekla:
    </p>
    <p>
     „Podobné slová od vás ma vždy veľmi zarmucujú. Nerada bych mala v pánu susedovi falošný
         obraz človeka, odpusťte, čo sa nedáva takým, akým je — hádam pre väčšiu zaujímavosť, pre
         iné ciele… Viem, že toho u vás niet, ani príčiny nemáte pri mne pretvárať sa. Verím. Azda
         vás teší iných rozsmútiť? Hovoria, že sú takí ľudia, čo cítia tajnú radosť pri cudzom bôli.
         Mňa by také slová rozsmútily i z úst človeka cudzieho, ba i nesympatického. No a vás tak
         dobre znám! Ujčekovala som vám, a robila bych to i ďalej, keby ste si to neboli zakázali.
         Váš obraz, vaša osobnosť spája sa s mojimi prvými dojmami detskými. Preto mi je to nemilé,
         a ak vás môj brnkot naladil tak, teda viem už, čo mám robiť. Ale veď ste ma sami vyzvali!“
    </p>
    <p>
     „Nie, Lejla… teba rozsmútiť… nie! To by znamenalo za chlieb vďačiť sa skalou. Chcel som
         ti len priblížene vyraziť, ako ma dojala tvoja hra, ako ma chytila rovno za dušu!“
    </p>
    <p>
     „Veľa dobrého na nej byť nemôže, keď vás chytá a ťahá do zúfania, do bohaprázdnej túžby
         po vašej indickej nirváne. I hudba je od Boha, má chytať a ťahať k životu a jemu k chvále.
         Neznáte Barboru Bendovú? Neďaleko kaštieľa býva na Hŕbkoch. Štyridsať rokov je chorá, a keď
         k nej prídem, nie ja chuderku, ale ona mňa potešuje. Práve keď som smutná, zabehnem k nej.
         Toľko viery, toľko tichej radosti zo života, a akého života! Neviem, či vie plynne čítať,
         ale ako ďaleko vám, premúdrym, do jej múdrosti!“
    </p>
    <p>
     Andreja nevytrhla z opojenia ani táto Lejlina odbočka, iste schválna, lebo Lejla jemným
         ženským citom nemohla nezbadať, že k Andrejovmu entuziazmu muzikálnemu pojí sa entuziazmus
         za jej osobu. Ona už začínala sa báť jeho čiernych očú, ktoré vpíjaly sa zavše po
         neujčekovsky do jej očú, tých mlunných iskierok, ktoré časom zablýskaly sa v jeho zrakoch,
         a banovala, že teta Lota neostala posporiť s Andrejom. Ich večná vojna bola zaujímavá, a
         nejednu horkú pravdu zhltol pokorne Andrej, ktorú by nebol zniesol ani od Jána Greguša.
         Škoda tety, nebolo by prišlo k Andrejovým, ako sa jej zdalo, chúlostivým slovám.
    </p>
    <p>
     Rozjarený Andrej pokračoval, neodpovedajúc na pravdivú poznámku Lejly, hoci dobre znal
         Babušku Bendovú a bol u nej dva razy so Skladanským.
    </p>
    <p>
     „Prisahám ti, že nie zúfanie vyvolala tvoja hra, ale šťastie. Bol som šťastný,“ opätoval
         slovo významne, so srdečným teplom, „a to je veľké slovo odo mňa. Čo nemohol dosiahnuť
         duchaplný Štrbík s celou svojou filozofiou a bohoslovím, dosiahly tvoje nežné palčeky… a
         tvoja duša. Už verím, verím v jej bezsmrtnosť, v jej nedielnosť a božskosť. Hlása mi to
         tvoja fantázia, ktorá odznela v tejto prekrásnej skrýši. Myšlienka, podstata tvojej piesne
         nemôže zahynúť, ona je večná, ona je kus duše tvojej! Ver mi, deva, všetko zlé, všetko
         podlé spadlo so mňa ako hadia koža so zakliateho princa. Zakliaty, prekliaty som bol!
         Chvíľa vyslobodenia! A tys’ našla spasiteľné, odklínajúce slovo, tys’ mi odkryla moju
         vlastnú dušu, presvedčila si ma o nesmrteľnosti.“
    </p>
    <p>
     Andrej sovrel ľahunko jej ruku, voľne na stole ležiacu. Ona ju neodtiahla, privážne,
         prislávnostne zvučal jeho hlas.
    </p>
    <p>
     „Ja verím už i vo vyslobodenie, a to vznáša ma do sfér, v ktorých ešte nikdy nebola duša
         moja. Šťastný som vysokým, čistým šťastím. Neber mi ho, deva! Nezaháňaj ma nazad do hadej
         kože!“
    </p>
    <p>
     Lejla s tichým súcitom hľadela na tvár Andrejovu, sálajúcu oduševnením. Bol krásny v tú
         chvíľu. Jeho sivobelasé, hlboko ležiace oči svetielkovaly ohnivými iskrami a polievaly tvár
         živým jasom. Lejla pomaly vytiahla rúčku zpod jeho dlane, pálila ju jeho dlaň, a páľa
         pomaly šírila sa ramienkom.
    </p>
    <p>
     „Vy páni chcete vždy len akési ópium, akési stimulum, rozdráždenie citov, ináč niet vám
         šťastia, myslíte si. Ale to je chorobné, namyslené šťastie. Ja neviem, prečo moja hra vám
         poskytla taký durman? Hrám prosto, pravda, nie bezcitne, a vyhrajúc, zasa som doma, môžem
         sa veseliť, smiať, žartovať, pracovať, čítať… Dnes podvečer pôjdem na lúku, sennej vône
         dosýta nadýchať sa. I hrabáčkam pomôžem, i radostne pozriem na škovrana, tratiaceho sa vo
         výške! A aké piesne rozsieva so svojho vzdušného trónu!“
    </p>
    <p>
     Ale Andrej ani teraz nebadal, nechcel badať, ako sa Lejla chce vyšmyknúť zpod ťažkého
         pre ňu rozhovoru. Kdeby jej, zdravej, ešte len polorozvitej devuške nájsť niečo príjemného
         na podobnom, nejasnom, no náruživom rozhovore! Rozčuľoval ju, ale bôľno.
    </p>
    <p>
     „Ty sama nevieš, čo hráš a ako hráš. Pamätaj na moje slová: dnes som odkryl časť duše
         tvojej, v tebe drieme záhada, ktorá ťa bude mučiť. Tys’ nie jednoduché stvorenie, ktoré by
         sa uspokojilo s obyčajným mierom. Sama mieru nechceš. Ruve sa duša tvoja za vysokým. Vidíš,
         ja som tvrdý, drzo-zlý a nebodaj stratený človek. Záhady i mňa mučily a domučily. Boh ťa
         chráň, tys’ anjel! Ty sama nevieš, ako hlboko si zasiahla do rán mojich, ach, mala by si
         pre ne divotvorný balzam! Vidíš, už pri hre tvojich rúk, nielen pri zvukoch nimi tak bájne
         vyludzovaných, ale i pri pohľade na tvoje biele, štíhle, mocné ruky (vpravde, mocné!)
         vzkriesilo sa vo mne to dobré, svetlé, radostné, ktoré driemalo kdesi hlboko pod slojom
         nečistoty, náruživosti, sebectva, tmy. Padajú škvrny, ukrytá duša víťazí… Tys’ po dva razy
         odtiahla ruku svoju od mojej. Spravodlivo! Ty nemôžeš vedieť, aká šupina spadla s môjho
         vnútra a že si ma od nej oslobodila. Ty nevieš, aká si mi drahá, akú veľkú si nado mnou
         dosiahla moc!“ Andrejov hlas triasol sa, líca jeho polialy sa rumeňom.
    </p>
    <p>
     Lejla odtiahla sa o poznanie od boku Andrejovho, aby mala pohodlný východ z besiedky.
         Niečo hrôzokrásneho, mocného, skoro hrozivého vialo z Andrejovej osobnosti. On sa premenil,
         jej zdalo sa, slzy tisnú sa do jeho krásnych, jasavých očú. Úzkosť ju nadchádzala a v búdke
         držal ju iba víťaziací cit ľútosti. Tohto mužského báli sa, hovorili o ňom ako o krutom
         zabíjačovi, ktorý nejednému protivníkovi prerazil šabľou lebku, alebo guľou kosti prevŕtal.
         A tu sedí pred ňou a budí ľútosť!
    </p>
    <p>
     „Mne by tak vrúcne chcelo sa spoveď složiť do tvojich bielych rúk, spoveď úprimnú,
         očisťujúcu! Ja bych rád do rúk tvojich, Lejla, položil zatemnenú dušu svoju, aby zbelela na
         sviežo padnutý sneh! Na dlaň tvoju ružovú skloniť biednu hlavu, a nehľadiac do tvojich
         spytujúcich očú, všetko ti povedať, všetko, žeby nezostalo v duši mojej ani jednej utajenej
         myšlienky… Ach, to kruté, čo je vo mne, zmäklo by, to príkrohorké zosladlo by… Nehľaď tak
         ustrašene, Lejla… Neboj sa, veď to byť nemôže. Mne ústa zamkýna veľký tajný strach, mátoha
         a mora, čo ma tlačí až k studenej čiernej zemi.“
    </p>
    <p>
     Lejla naozaj ustrašeno hľadela na Andreja; razom jej svitlo, že na duši Andrejovej musí
         ležať nejaká hrozná vina, nejaký strašný, veľmi hriešny čin, nejaký kolosálny prečin,
         hlboko tajný, no preto týrajúci jeho svedomie, jeho od prírody dobré srdce. Veď čoho by sa
         mal báť smelý, srdnatý muž? Ona počula zďaleka, len tak šeptom o nejakých neobyčajných
         sudbách jeho rodiny i jeho samého; z náražiek tety Loty zatvárala na temné udalosti zo
         života Lutišičovcov vôbec, na divú peštiansku periódu Andrejovu, a preto skrslo v nej
         úžasné podozrenie. Ale čo môže ona? Načo jej spovedať sa? Čo by pomohlo, keby sa jej i
         sveril a ona by mu i všetko odpustila. A čo môže ona vôbec odpúšťať? Pred ňou ničím
         neprevinil sa, jej neublížil. Jediným hriechom pred Gregušovcami je jeho odrodilstvo.
    </p>
    <p>
     Andrej teraz už uvidel a poňal celú jej anjelskú nevinu. V nepochopovaní jeho
         náruživosti, už narastenej do veľkých rozmerov, tak jasno zjavujúcej sa v rečiach jeho, bol
         dôkaz, aký pyľ krášli jej dušu, aká kryštalová, ani vetierkom ešte netknutá ranná rosa
         perlí sa na tejto ruži, ešte nie celkom rozvitej, hoci má sedemnásť rokov. Zahanbil sa sám
         pred sebou a myšlienky, ktoré ho zachvátily na ceste, keď chcel zatiahnuť do svojej brány,
         znova ožily. Opanovať treba fantastické túžby, šľachetnosť a česť kategoricky žiada nebúriť
         mier už i jemu drahej, najdrahšej duše. Dokázať treba, že nie je taký padlý, aby ho
         ľútosťou nenaplnil krásny, citný sen neviny… Skrotiť precibrený egoizmus! Stať sa iným
         človekom, očistiť sa surovým opravdivým pokáním — alebo stať sa… mŕtvolou, či už dýchajúcou
         v sklenej, alebo hnijúcou v kamennej krypte.
    </p>
    <p>
     Andrej vstal a cítil slabosť v nohe, no vzmužil sa, zatnúc zuby, vyšiel z besiedky.
         Lejla zbadala, že mu je ťažšie — ona s prostotou decka podala mu rameno a viedla ho k
         mostu. Nemo ďakoval jej Andrej. Ešte nikdy v žití necítil takú omamujúcu sladkú blízkosť
         ženskej bytosti. Jeho ľavé rameno ľahko dotýkalo sa jej boku… I vzniklo v srdci jeho
         sladké, panické túženie po vyvýšenej ženskosti, ako niekedy v parteri prešporského divadla,
         pri pohľade na nedosiahnuteľné hviezdy — krásavice v lóžach, ako niekedy v chvíľach
         otrezvenia v Pešti, keď márne hľadal duševnú krásu ženskú, vynášajúcu človeka do vysokých
         sfér nesebeckých sympatií.
    </p>
    <p>
     „Len sa oprite lepšie, ja som mocná!“ riekla Lejla. V ňom srdce zamieralo! Sadol do
         faetona. Neozrel sa na devu, podopretú na mostové zábradlie… netrúfal si. Pozrieť, vidieť
         ju a nevrátiť sa nebolo možné. Tuho, bez potreby šibol bičom ohnivého rysáka, kôň,
         nenavyknutý na bič, zrehtal, ako by urazený, a schytil sa do veterného behu.
    </p>
    <p>
     Lejla cítila veľkú túžbu zájsť do prírody, do samoty. Rozhovor s Andrejom nezasiahol ta,
         kam bol mierený, ale vzbúril ju predsa. Vzala slnečník a šla k dolným lúkam. Znepokojil ju
         Andrej, hoci i tešila sa dojmu svojej hry — jej nebolo ľahostajné, ako ľudia cenia jej
         výkon. Umenie, čo ako intímne, hľadá oceniteľa. Luhár je, kto tvrdí, že maľuje, dlabe do
         mramoru, básni, hrá na husliach len pre seba, pre svoje vnútorné uspokojenie. Je to iba
         naduté koketovanie, a hlavne dôkaz zúfajúcej beztalentnosti… Platí Goetheho: „Dichter
         lieben nicht zu schweigen, wollen sich der Menge zeigen!“ Knihy, tlačené v 24 numerovaných
         výtlačkoch, sú výmyslom chorej namyslenosti a dokázanej bezdarnosti.
    </p>
    <p>
     Na Lejlu prichádzaly časom divné vnútorné nepokoje i bez vidnej príčiny, a dnes bola i
         príčina. Tamdnu búril akýsi neistý, temný cit, ale hlávka darmo pátrala, zkadiaľ na ňu
         soskočil taký svoj smútok, nie smútok nad cudzím bôľom, taká bázeň bezpredmetná, nielen
         bázeň pred Andrejovými, pre ňu tajomnými narážkami.
    </p>
    <p>
     Skoro prišla na dolné lúky ku Kotlinke, obrastenej vrbinou a jelším tak husto, že rieky
         nebolo vidno. Stromy s oboch strán ruky si podávaly ponad vodu, bez šumu plynúcu. Z húštiny
         ozýval sa posmeváčik, v neskosenej ešte tráve okolo rieky škriekal chriašteľ. Veľký oblak
         už odtiahol k východu a tam chytal lúče k západu chýliaceho sa slnka. Miestami, kde bola
         menej bujná tráva, lúka strela sa ako farbistý koberec; bolo tam viac kvietia než trávy.
    </p>
    <p>
     Lejla pozdravovala sa s hrabáčkami, dohrabávajúcimi krásne uschnuté už druhé seno.
         Aničku Kabelovú (tak ju vždy ešte volali: veď jej muž bol na prístupkoch), veselú,
         rozohriatu, videla hrabať okolo návidlia. Kynula jej slnečníkom. Anička sa usmiala,
         sklonila hlávku a ďalej hrabala. „Postoj, Anka, poďme si poklebetiť — tu si sadneme.“ No
         Anka zapýrila sa ešte viac a hrabala, len tak lietaly chumáče sena. Čo ako usilovala sa
         Lejla, nešlo to už s kamarátstvom. A príčina nebola v Lejle, ale v Aničke. V detstve si
         boly obe blízke, boly jednako deťmi; dnes Ankin svet bol úzky, hmotný, zdravý; neponúkal
         mnoho myslieť, zato ponúkal intenzívne, plno žiť. U Lejly vládne myseľ, vládne cit.
    </p>
    <p>
     Lejla vynašla si útulok medzi jelším, osamelý, vyvýšený na pahrbku nad samou Kotlinkou.
         Ju tam nemohol nik vidieť, a pred ňou v polkruhu rozprestierala sa celá krajina, len od
         dediny jelšina hatila výhľad. Sadla na medzný kopček, okrúžený vysokou trávou, založila
         ruky pod kolienka. Zapadajúce slnko osvecovalo kraj hmlistými parami letnými, temperovanými
         bleskmi.
    </p>
    <p>
     Lejla vzdychne a slza za slzou kanie jej po lícach. Tak hojne a voľne tečú dievčenské
         slzy. Ona nevie, čo viac núti ju plakať, či búrlivé, náruživé slová Andrejove, v ktorých
         desila ju akási úžasná tajnosť, o nejž hovoril narážkami, či vrúcny, teplý dych rozkošnej
         prírody, či tajná bezpredmetná túžba, volajúca dušu do diale! Tuším, taká žiadosť rodí sa v
         nej. Vari by rada ta k horám, vlniacim sa po ďalekom obzore v mäkkých smelých krivkách, ta
         v zamatovú, belasejúcu sa ich výšku, ta, kde je všetko jasné, čisté, kde niet dušu
         moriacich tajov, ta na výšinu Dubiny, jemno osvetlenú zapadajúcim slnkom. Alebo ta napravo,
         v onú vlnistú roveň, ohraničenú temným pásmom veľkého boru, nad nímž králi biely pútnický
         chrám s lisnúcimi sa v slnku medenými makovicami dvoch veží — blížencov! Ale ani na hory,
         ani na roveň neželá si obyčajným vozom, ale letkom, na nejakom plášti — samolete, aby
         modrota hôr nestačila zmeniť sa v šedivosť skál a v zeleň trávy a čerň borového pásma aby
         ešte nestihla prejsť v popolavozelenú farbu borových ihlíc. „Náručie úzko, šíry cit“ prišly
         jej na um slová Sládkovičove, čítané s Ruženkou. „Ako krásne to riekol náš poet!“ Ona
         rozplývala sa, tenula svetom ako zlatý obláčik. Potom ľahla si pri kopni a tisla tvár do
         mäkkej trávy.
    </p>
    <p>
     V tom čase vozík Andrejov letel hradskou. Pri bráne Andrej shodil chlapca a jachal sám.
         Koník, naplašený bičom, bežal chytro a nepokojne. Skoro dobehol k poľnej ceste. Andrej už
         nepoháňal, rysák upokojil sa, šiel rovným, plným chodom svojím; Lutišičovi zdalo sa, že
         sedí ticho a hory blížia sa. Ony sa sblížily. Napravo, vysoko do vzduchu, otvárajúc dolinu
         (v starine iste zatvárajúc), stály Mahuty, rozvalina zámku, už veľmi rozdrobená dažďom,
         mrazom a vetrami. Dve steny bývalej veže, rohom k doline, vzdorovaly ešte v niekdajšej
         výške; z ostatných múrov máločo zostalo. Rumy pokryla dávno prsť a drobný trávnik rástol na
         nej. Mahuty už ani len sovám a kavkám nedávaly pohostinnej skrýše. Andrej vletel do doliny;
         obe jej stráne pokryté boly krásnou bučinou, už temer na rúbanie. Na ľavej, hĺbej v doline,
         sedelo na zarastenom kuželi Trasikovo, omnoho zachovalejšie. To bola naozaj „malebná“
         rozvalina, s pitoresknými múrmi, chodbami, trhlinami, zubcami a oblokmi. Možno, Trasikovo
         preto bolo zachovalejšie, že bolo ukryté v doline, kam vetry tak urputne nedobíjajú.
         Dolinou už išla hradská cesta, Andrej zvrtol na ňu svoj povoz. On by bol tuším letel bez
         zastania, dobrý jeho kôň bol už v pene… Ale večerné šero tislo sa mocne do horskej doliny a
         hradská cesta začala vystupovať dosť príkro nahor…
    </p>
    <p>
     Spamätal sa. Čo to naháňa, alebo čomu to chce uniknúť behom svojho dobrého koňa? Veď je
         už hodne hlboko v doline. Načo do peny vohnať rysáka, — veď Andrej neubehne sám pred sebou.
         Ale ani Lejlinu bájnu pieseň neodbehol, i tá letí za ním nevidným krídlom a máše ním okolo
         jeho horúcej hlavy; neunikol ani jej bielym rukám, ani magnetickému prosebnému pohľadu jej
         nežnoprísnych zrakov: ony s ním letia, s ním by letely i za hory i doly! Pieseň počuje v
         šume hory, v mäkkom rachote vozíka, záblesk jej záhadných očú vidí v svetle večernice,
         ktorá osamelo ukázala sa na mrkajúcom nebi.
    </p>
    <p>
     Andrej pod prvou serpentínou obrátil vozík. Silou nevyrve sa z krážu, do ktorého vžil
         sa, ani sám nevedel ako. Kde jeho skúsenosť, istota, kde pohodlný úkryt pred silným
         cítením, kde blazeovanosť? Kde nechuť a nuda, drepenenie v polosne, zabudnutie sa pod radom
         pravidelne a umne podelených hodín? Veď len nedávno ešte veril, že pre neho je dobré a
         zdravé držať sa prítomnej hodiny, ničoho neželať, ničoho neželieť, ničoho nedúfať. Veď on
         nasilu hodil rukou na minulosť i budúcnosť a žil znosne a ticho. A teraz celý jeho životný
         systém, vystavený s takou pevnotou, rúca sa na hŕbu, celé jeho solídne stavané budovisko
         životné káca sa rúčkou mladej devy ako kartový dom, a to devy blízkej, proti ktorej by mal
         mať city viac rodinné, polorodičovské! Čo je to? Či sa naozaj ona tak premenila, tak
         narástla, tak zvážnela pre neho, ona, nedávno dievčička, ktorej pre neho mohlo byť na
         svete, ale nemuselo; tak zmocnela proti nemu, že ním potriasa ako bezvládnym? A či je to
         len choroba jeho vlastnej hlavy, len zimničné mátoženie v ňom, v predstave, v rozdráždenej
         fantázii, a keď zotaví sa a hlava ochladne, Lejla zasa bude predošlou milou, no ľahostajnou
         dievčinou? Ach, ale ak je príčetný, ak nelomcuje mu hlavou a srdcom strašná horúčka — teda
         to iné nemôže byť ako láska. Láska, a to tá čudná, mládenecká, pochabá láska, nad ktorou
         bol vždy povýšený, ktorú menoval za cynickým Židom Heinem „blöde Jugendeselei“. Pravda,
         súdil ako slepý o farbách a hluchý o slávičom speve, lebo on posiaľ takej lásky nepoznal v
         žití, a veril, že jediné jej oprávnené miesto je román a lyrická pieseň. Ona vznášala sa
         iba chvíľkami v jeho mladej fantázii ako predmet neistého želania a bola znemožnená,
         zabudnutá, udusená huriavkom smyselnej prózy peštianskej. Keď otvorily sa mu všetky brány
         rozkoší, zažívania, pôžitkov, mocných citov — zatvorily sa vzdušné dvere k poznaniu
         vysokých duševných sladkobôľnych snov a cítení. A teraz, po toľkých búrach, po dokonalom
         otrezvení, ustálení, má ideálne vzletná, mladícka láska rozvlniť ostydnutú hruď!
    </p>
    <p>
     Už bolo temno, keď Andrej zahol s hradskej a behom vrazil do brány dokorán otvorenej.
         Podivil sa: jeho veranda bola tak silno osvetlená, ako keď máva vzácnych hostí, ktorým chce
         ukázať svoj malý raj pri svetle lámp. Matej vybehol zo siene hupkom prevziať pánovi opraty
         a oddať Ďurkovi. Andrej sa ho pýtal, čo sa to robí v galérii, ale namiesto odpovede na
         otázku Matej začal hundrať:
    </p>
    <p>
     „Lepšie nám je, lepšie! Už môžeme nielen po búroch lelky naháňať, nielen driapať sa na
         lipovú filagóriu (sám čert ju ta vytrepal, ani nie dobré), ale po nociach lietať, ako
         netopier, sami, bez kočiša! A keby tak zaosek vypadol, a kolo sa odkotúľalo do hrádze?… Ej,
         ej, Vaša Milosť…“
    </p>
    <p>
     Andrej videl, že sa od Mateja nič nedozvie, vošiel zvedave na verandu. Na diváne našiel
         Gašpara Skladanského, pohodlne rozloženého. Andrej radosťou zakričal. V tú minútu ožiarila
         jeho vnútro radosť, úprimná, víťaziaca nad všetkým iným. Ako by razom veľký sviatok vhupol
         bol do jeho domu. Prítomnosť Skladanského ožiarila jeho verandu väčšmi než všetky
         slávnostné lampy a svetlá, ktoré Katarínka pozapaľovala vzácnemu hosťovi. Ona nezabudla
         pozapaľovať ani bočné reflektory, hádžuce svetlo na najkrajšie obrazy: na taliansku
         heroickú krajinu, na starú podobizeň Lutišiča zo šestnásteho stoletia. Katarínka vedela
         veľmi dobre, že Andrej nemohol ani dostať milšej návštevy. Veranda pri slávnostnom
         osvetlení ako by sa bola zmenila! Všetko lislo a triaslo sa v blesku lámp a sviec. Temné
         palmy ešte viac potemnely, busta Romea ešte viac obelela, obrazy oživly, ich farby
         svietily. Podobizeň Lutišiča zdala sa živo hľadieť nadol a radovať sa z nového života.
    </p>
    <p>
     „Akým osudom, akým šťastným osudom?!“ zvlneným sonórnym hlasom zvolal Andrej, odhodil
         ľahký prašný kepeň a sadol k Skladanskému na diván, objímajúc ho ramenom. „Daj sa bozkať,
         zlatý človeče! Teba sám Boh priniesol! Znamenitá myšlienka! Listom si ma zasmútil, no
         príchodom potešil, ani sám nevieš ako!“
    </p>
    <p>
     Andrejovi bolo poznať nelíčenú, veľkú radosť, milé prekvapenie, ale Skladanský prižmúril
         svoje silné oči, pozrel na neho letkom, no skúmave, a hneď vedel, že Andreja zasa trápi
         jeho nezákonná „čierna žena“. A divno, veď mu Štrbík nedávno písal, že je všetko v
         poriadku, ba že Andrej ožíva, nesedí celé týždne na diváne, vychádza i medzi ľudí, jazdí a
         zachádza do Gregušov, i u neho na fare býva a rád baví sa s jeho ženou a švagrinkou
         Ruženkou… Ako sa dobré zprávy jeho „veľposlanca“ farára srovnávajú s tuhým tieňom na čele
         Andrejovom? Počkáme, uvidíme, podumal Gašpar.
    </p>
    <p>
     „Prichádzam trochu skôr! Chcel bych u vás vidieť i kolmé, letné slnko a tuhé tiene.
         Mrzutosť, o ktorej som ti písal, prestala. Vyhol som krachu! Som zasa v poriadku. Dáš mi
         hospodu na dlhší čas? Prišiel som s celým ateliérom. U nás sú toho roku suchoty, nik
         nestavia. Vo Währingu dokončujem ohromnú činžovú kasáreň! To potrafí i môj inžinier. Vy,
         páni Uhria, nám všetko beriete… Babylon chcete prevýšiť. Pokým u nás horko-ťažko slepia
         činžiak, v Pešti vyrastú celé ulice ako huby po daždi! Vy ste chlapíci! No vaša železnica
         nejde po čardášsky (cardasmässig, riekol po nemecky), lezie ako slimák, čo dostal úsad!“
         Vstal, natiahol sa v celej dĺžke, rukou si prešiel cez dlhé vlasy a položil obe ruky
         Andrejovi na plece.
    </p>
    <p>
     „A čo s tebou? Nepíšeš román, veď si sa sberal? Vidím, robíš nočné vychádzky, to sa mi
         ľúbi. A po obede kam chodievaš? Ale čo sa pýtam! Do Gregušov! Zavedieš ma? Či sa bojíš?“
    </p>
    <p>
     „Veľmi rád. Ján ťa často spomína, a Márii si sľúbil podobizeň! Zabudol si? Keď hľadíme
         na krásnu ženu, ľahko sa sľubuje podobizeň. Ale maľovať — to je iné!“
    </p>
    <p>
     „Tak, vidíš. Perspektíva otvára sa príjemná. Ja budem maľovať starú, a ty budeš dvoriť
         mladej! Vždy si vyberie to lepšie!“
    </p>
    <p>
     Andrej Lutišič prosto zhrozil sa nad žartom, tak nevinným medzi dôvernými priateľmi,
         nemajúcimi jeden pred druhým nijakej najmenšej tajnosti. A veď sám v listoch spomínal a
         opisoval Lejlu. No teraz ho ľahké slová Gašpara ohromily, urazily, ako by nimi bol siahol
         na čistý obraz devin. Z toho bolo poznať, ako premenily sa okolnosti, ako cele inou je pre
         neho Lejla oddnes než Lejla v jeho listoch. To je už cele iná bytnosť, cele iná postava, a
         cele iné sú i jeho city a náhľady, iné vzťahy… Andrej zhrozil sa nad premenou. No on sa
         premohol a zazvonil.
    </p>
    <p>
     „Ani jesť nepýtaš! Budeš lacným hosťom!“ No bystré oko Gašparovo nemohlo nespozorovať,
         že jeho žart nemilo dotkol sa Andreja… Prečo? Iste nie pre jeho portretovanie Márie… Matej
         s Katušou priniesli večeru a prikryli na stredný stôl pod ohromným lustrom. Veranda jasala
         v čudnom svetle lámp, s farbistými tienidlami, obrazy ožívaly, mocno osvietené reflektormi,
         najmä talianska heroická krajina nad divánom v lampovom svetle stala sa divom plastiky. To,
         čo utratila večerným osvetlením na kolorite, nahradilo temer dekoračné mámenie: krajinka
         prosto narástla, stromy, ruiny dórskeho chrámu zdaly sa namaľované v životnej veľkosti,
         krásna diaľ, ovlažená riekou, prestierala sa až po vysoké, vzdušné vrchy… Južná horúčosť
         ležala na krajinke… Gašpar zdvihol hlavu nad tanier a žmúril na obraz:
    </p>
    <p>
     „Tiež starý pán, čo nič nevie podľa terajších teórií,“ riekol Skladanský, „čo ,hryzie‘,
         to jest statočne prevádza obraz, aby bol obrazom, a nie podmaľovaním. Veľká chyba v ich
         očiach je, že tamtá oliva svieti striebrošedivým lístím a cypresa nie je čiernym fľakom,
         ale veritabilným stromom, že nebo je po taliansky belasé, a nie z malachitu. Ale čo si ruky
         po lakte zoderú, nenamaľujú takých vzdušných hôr! Keď na ne pozriem, hodil bych štetec do
         Dunaja!“
    </p>
    <p>
     Andrej začal jesť, ale hneď položil vidličku a nôž krížom na tanier. Prvé radostné
         rozčúlenie nad príchodom Gaža Skladanského na čas zatislo jeho čiernu náladu; ona drala sa
         zasa na povrch. Žarty Gažove o Lejle ho pálily a rozčuľovaly.
    </p>
    <p>
     „Vieš čo,“ riekol Gažo, „je tu krásne, ale ešte svitne deň a mrkne večer… Tys’ zunovaný
         dlhšou jazdou! Čo sa Matej nafrflal, čo sa navyzeral za tebou! A ja som pred odchodom
         sbehal pol Viedne. Nuž, treba ísť spať, čo?“
    </p>
    <p>
     Skladanského zaviedol Matej do malej hosťovskej spálne, ktorú si Skladanský sám pre seba
         určil pri reštaurovaní kaštieľa. „Zobuďte ma včasne, starý kamarát,“ hovoril Gašpar,
         „pôjdeme spolu na poľovku. Ale bez pušky. Vy mi vysnoríte driečnych hrabáčok, budeme ich
         spolu maľovať, Matej, čo?“
    </p>
    <p>
     „Mohli by ste radšej odmaľovať moju Betušku! Kážem jej obliecť najnovšie šaty, ona už
         chodí tak trochu po nemecky… Už sa mi spanštila! Ale hrabáčky, čo na nich? Sú bosé a v
         starých handrách!“
    </p>
    <p>
     Skladanský uložil sa a dýchal novým vzduchom. „Ešte i v starých, málo vetraných izbách
         je tu vzduch ľahší a ozónom bohatší než u nás v Prátri! Aká rozkoš taká dedina!“ On vyňal z
         kapseľky rozčítaný román a prešiel niekoľko strán. Už odložil knihu a chcel zadusiť dve
         sviečky, Matejom zapálené a postavené na nočnom stolíku, keď začul pri dverách šuchot.
         Dvere sa otvorily a do spálne vstúpil Andrej v chaláte a pantofliach, s bledou tvárou a
         lisnúcimi sa očami. Ďaleko býva od takých očú spánok.
    </p>
    <p>
     „A ty mátoha z burgu! Ešte blúdiš po dvore?“ On oprel sa lakťom o podušku. „Ostatne,
         vitaj, sadni si na posteľ. Čarágajme ešte chvíľku! Tak málo hovoríš o sebe… Ale sa neškňúr,
         ako by si chcel atentát spáchať na talianskeho kráľa!“
    </p>
    <p>
     Andrej sadol na kraj postele.
    </p>
    <p>
     „Povedz mi úprimne, Gažo môj zlatý, nezbadal si nič na mne?“ Andrej vzal do ruky sviecu,
         aby ho bolo dobre vidno.
    </p>
    <p>
     „Ako to myslíš? Nič zvláštneho. Zdá sa mi, že si lepšie s nohou, fadesa s teba
         soskočila. Nenudíš sa, nezívaš ako Lurlloch. Oči máš jasné, hlas čistý! Ukáž ešte jazyk, ty
         veľké decko! A čo ma teší, úprimne, vítal si ma ako milenku, ej, to je zriedkavé
         priateľstvo v týchto hnojných časoch! Milý, milý!“
    </p>
    <p>
     „Povedz úprimne, ako by si stál pred Bohom, nebadáš nič neobyčajného na mne?“ Hlas jeho
         bol drsný, znel tónom vyšetrujúceho sudcu, takže Skladanskému prešla chuť žartovať. Či
         hádam nie je predsa chorý, či sa nestalo niečo zlého? Tvár má ani velinkvizítor. Čo som mu
         urobil?
    </p>
    <p>
     „Čo mám badať, ja hriešny človek… Ešte dnes ráno hltal som viedenský prach. Vyslov sa
         jasnejšie!“
    </p>
    <p>
     „Povedz, som človek s normálnym rozumom?“
    </p>
    <p>
     „Ale načo také žarty pred snom! Závidíš mi túto prvú noc v tichosti dedinskej, bez
         uličného smradu a hrmotu fiakrov?“
    </p>
    <p>
     „Nevyhýbaj, povedz, odpovedaj na otázku. Neukrývaj nič. Ja dobre viem, že takým ľuďom
         ukrývajú všetko. To nerob. Myslíš, že som zdravý, že hovorím rozumne, slovom, neblazniem?“
    </p>
    <p>
     „Ale, Andrej, Andrej. Viem, že si čudák, ale toto je už priveľa! Aké sú to otázky?
         Pravdaže si zdravý, a očividne ozdravievaš. Boh ti pomáhaj, druh môj sladký! Mám z teba
         veľkú radosť. Počkaj, prežijeme tieto letné dni ako v Arkádii… Narozprávam ti hlúpostí za
         tri senné vozy! Ale teraz spať!“
    </p>
    <p>
     „Ďakujem ti,“ riekol Andrej, „však hovoríš pravdu?“
    </p>
    <p>
     „Čistú pravdu, na česť a svedomie!“ Andrejova tvár nestratila svoj temný výraz… On
         odišiel. Veranda bola na noc oddelená od záhrady sklenou stenou a obrovskými čalúnmi, na
         stole pri diváne horelo slabušké svetlo. Andrej ľahol a hľadel do šera. I Skladanský zaspal
         len nad ránom.
    </p>
    <p>
    </p>
   </div>
   <div type="chapter">
    <head>
     VI. Patres conscripti.
    </head>
    <p>
    </p>
    <p>
    </p>
    <p>
     Hneď po alarmujúcich zvestiach v Kotlini Hazavédő a Hazafiság Trombitája Dionýz Büky
         povolal dôvernú, tajnú konferenciu najvýznamnejších ľudí kotlínskej verejnosti. On badal i
         sám, i dostal upozornenie z Pešti od svojich priaznivcov, že dosť mocní ľudia proti nemu
         rýpu. Vysokopostavená osobnosť zamenila ružové svetlo dňa s šerom veľkolepej rodinnej
         krypty a nevystierala už viac mocnej ruky nad Melániou a jej verným manželom, a okrem toho
         kruhy, s ktorými bola spojená pani Melánia Büky, rodená barónka de Capri, pod novým
         ministerstvom vnútorných diel potratily časť svojho významu a tak bolo radno a výhodno, aby
         Büky nejakým tuhým činom ospravedlnil milostivú protekciu nahor, upozornil sám na seba,
         nadol upevnil svoje postavenie, ktoré ešte vždy nemalo náležitej nehybnosti. Ešte našlo sa
         niekoľko vrčiacich ľudí, ktorí, nenávidiac odkundesa, hotoví boli jeho nečinnosť využiť
         proti nemu.
    </p>
    <p>
     V kotlínskom panskom kasíne a Hrubom hostinci v najzadnejšej konferenčnej izbe sišli sa
         stoliční túzi, pravda, vyberaní, všetko kápovia. Büky vítal všetkých s vyhľadanou, rovno
         podelenou zdvorilosťou, podával radom ruku, vypytoval sa, ako zdravie slúži a čo robí milá
         rodinka. Büky bol vysoký, elastický pán, v drieku veľmi pohyblivý. Zvŕtal sa s gracióznou
         rýchlosťou, hovoril plynno, sadami dobre sostrojenými, len tlačiť. Keď sa rozčúlil,
         zažmurkal často pravým okom, medzitým jeho ľavé oko hľadelo meravo a prísne, ako by bolo
         sklené, umele osadené. Hoci z krvi cele cudzej, osvojil si dokonale všetky alúry uhorského
         hodnostára vyššej kategórie. Na šachterský pôvod slabo upomínal len kyslastý úsmev a istá
         náhlosť, ako i to, že posunkoval najviac ľavým ramenom.
    </p>
    <p>
     „Predovšetkým, milí páni,“ začal Büky hodnostárskym, pritlmeným hlasom, keď prišiel už i
         podžupan Michal Strakonický, ktorý nikdy nevedel neprísť neskoro a o ktorom sa povrávalo,
         že oneskorí sa umrieť, „vítam v kruhu našom nášho milovaného zástupcu a vyslanca, ktorý i
         pri ohromných prácach snemových nasilu odtrhol sa, aby venoval niekoľko dní nášmu okresu,
         ktorý ho dôverou svojou na každom kroku sprevádza. On je slávou a chlúbou nášho okresu a
         najvýznamnejším členom našej spoločnosti!“ Ozvalo sa dosť slabé roztratené „éljen“.
         Vyslanec Albert Bobrovský vstal a hlboko sa uklonil. Ako vždy, tohto pána bežne odbavili.
         On im bol vítaný len v čas volieb, lebo vedel si získať najväčšie „ústavné trovy“. Preto
         bol večným snemovým zástupcom piatej časti Kotlínska, a to najdôležitejšieho, centrálneho
         okresu volebného.
    </p>
    <p>
     „A teraz k našej úlohe,“ pokračoval Büky. „Ide o to, že v tichom kraji našom začína
         hrozive rozprestierať sa panslávska propaganda. Vec tá už nie je skrytá, tajná, ona vchádza
         do povedomia širokého obecenstva. Nielen naše miestne časopisy (on bľuskol pohyblivým
         pravým okom na redaktora Akúsia Kallivodayho, stoličného čestného vicenotára), ale i sama
         vlastenecká peštianska tlač začína prinášať z našej stolice, z nášho slávneho stoličného
         mesta, z našich mestečiek, dedín nemilé, všeobecnú pozornosť vzbudzujúce zvesti, možno
         čiastočne zveličené (on zasa bľuskol na redaktora), no, ako i moje informácie dosvedčujú,
         práve s ohľadom na samo jadro veci. My nemôžeme dovoliť, aby slávna, vo vlastenectve
         bezúhonná stolica naša dostala sa do hnusnej povesti nevlastenectva. V tom väzí veľké
         nebezpečenstvo. Dovolil som si vás, veľactení páni, povolať na krátku poradu, aby moje
         pokračovanie, moje azda i tuhé a rozhodné kroky nemaly na sebe ani len tieňa svojvoľnosti,
         ľubovôle a nemiestneho používania mojej diskrecionálnej moci. Ale ďalej odkladať, ďalej
         čakať nemôžeme. My musíme, ak bude treba, i poviazať ruky, ktoré hádžu do pokojného domu
         nášho horiaci trúd, od ktorého každú chvíľu môže vypuknúť požiar!“ Posledné slová
         sprevádzal Büky mocným posunkom ľavej ruky. Zdvihol ľavé rameno do výšky a hrozivo triasol
         ukazováčikom.
    </p>
    <p>
     Dr. Joachim Kraus, stoličný fyzikus, s tuhými konkávnymi okuliarmi na hrubom nose, cez
         ktoré hľadely dve pichľavé, sklami zmenšené očká, upozornil pánov, že prítomná konferencia
         je dôverná, v najprísnejšom smysle, a preto žiada sa od všetkých členov bezpodmienečne
         zadržanie a chránenie tajnosti.
    </p>
    <p>
     Büky podal konferencii zovrubnú zprávu o svojom politickom a diplomatickom dejstvovaní
         počas svojho verejného účinkovania a potom doložil:
    </p>
    <p>
     „Ja myslím, že o drzom vystatovaní sa istých pánov, istých kruhov sme všetci uvedomení a
         že každý z nás bol svedkom ich podkopnej práce. Veď každý z nás stýka sa, už či úradne, či
         súkromne, s ľuďmi, ktorí sú nehodní jesť maďarský chlieb, dýchať milé naše maďarské,
         vlastenecké povetrie; každý je presvedčený o tom, že sa to ďalej trpieť nesmie a nemôže.
         Nuž teda ja navrhujem, nie ako hodnostár stoličný, nie ako najvyšší reprezentant centrálnej
         vlády, ale ako prostý vlastenec a občan, aby sme zaviedli a otvorili riadny, strategicky
         dobre rozmyslený boj na celej línii, pravidelne, cieľuprimerane, energicky, bezžalostne až
         do najposlednejších konzekvencií. Nečakajme všetko od štátu, on nie je všadeprítomný, ale
         áno, spoločnosť je všadeprítomná. K tomuto patriotickému cieľu, myslím, je potrebné, ba
         nevyhnutné, aby sme sa zorganizovali v isté komité, ktorého vedenie prevziať je mojou
         povinnosťou a spolu i radosťou a poctením!“
    </p>
    <p>
     „Nemyslím, že by našiel sa človek,“ začal Joachim Kraus, „ktorý by neklonil sa s úctou a
         dôverou k Jeho Osvietenosti práve pre jeho čistý liberalizmus, ako i pre jeho obetivú,
         príkladnú vlasteneckosť. Preto myslím, že tlmočím mienku prítomných dôverníkov, keď ho
         požiadam o riadenie tejto našej dôležitej konferencie!“ Büky prevzal predsedníctvo, menoval
         zapisovateľom Akoša Kallivodayho, stoličného čestného vicenotára, a udelil mu hneď slovo.
         Akúsiovi všade prorokovali rýchlu kariéru a skvelú budúcnosť. Skoncovaný statkár z
         Kalivodova, složil politický doktorát za poslednú škvarku kalivodovskú, i pri svojom
         chatrnom úrade s pomocou časopisu zadovážil si vážne slovo; u Bükyho bol varený-pečený a
         hovorili, že dvoril úspešne osvietenej a ako rodina vyslanca Bobrovského mal výhľad na
         skoré napredovanie po rebríčku stoličnej správy. Kallivoday prišiel na konferenciu
         pripravený; on povedal dlhú, dobre naučenú reč, začal od všeobecných zásad štátnických, od
         Macchiavelliho a Steina a prišiel až po Kotlín. Tu rozvinul, po prvé, po druhé aj po
         tretie, aké povinnosti majú hodnostári a úradníci pri konsolidovaní maďarského štátu… No na
         tom nie je dosť. Keby moc úradnícka bola akákoľvek veľká, sú sféry, do ktorých neprenikne.
         Tu má stáť na stráži najvyšších záujmov sama spoločnosť, samo obecenstvo a podporovať
         námahy úradov. Keď nahliadne sa pravosť týchto zásad, vykorenenie zrady bude ľahšie. Ale
         spoločnosť má byť taká rigorózna, aby ani len jedno jediné cudzie slovo netrpela, ani jednu
         jedinú cudziu literu neprepustila cez prah! V tomto ohľade mnoho hreší sa proti
         vlastenectvu… My sme hotoví pre pohodlnosť často hovoriť cudzím jazykom, ale tomu musí byť
         koniec. Reč svoju skončil horúcim prívetom na um a srdce, nezabudol pritom na reklámu
         svojho časopisu Kotlini Hazavédő a zakľúčil povýšeným hlasom: „Želám nám, vlasti, národu a
         kráľovi, najprvšiemu Maďarovi, aby po troch rokoch v Kotlínsku neozval sa ani z jedných úst
         cudzí zvuk, ale aby „zamatoš“ maďarčina vnikla do poslednej búdy!“ (kunyhóba).
    </p>
    <p>
     Reč bola prijatá s potleskom a Kallivoday sadol si k stolu na pravicu Bükyho v pevnom
         presvedčení, že o mesiac, o dva stratí dve slovíčka z titulu: „čestný“ a „vice“.
    </p>
    <p>
     „Vojnu sme uzavreli,“ sucho povedal sirotský Ďurko Krapina, „ale kde sú ,peníze‘?“
         Kallivoday špatne zazrel na starého pána, človeka zo starých čias, že jeho vzletnej reči
         pridal taký prozaický prídavok, a to ešte po slovensky. Krapina ináč nehovoril za svet. Či
         nepočul starý honvéd vzletné zakončenie jeho programovej reči? Či chce protiviť sa jeho
         vývodom?
    </p>
    <p>
     „Samo sebou rozumie sa,“ skočil do toho Büky a usmial sa prívetivo pánu Krapinovi:
         „finančnú stránku prejímam ja na seba a dúfam s pomocou pána doktora zaopatriť potrebné
         sumy!“ Elasticky zvrtol sa v drieku proti Krausovi, zažmurkal na neho pravým okom, medzitým
         čo mu ľavé meravo hľadelo na tvár fyzika.
    </p>
    <p>
     Malý rastom, pohyblivý slúžny kotlínskeho okresu Attila Varečkay vstal, rozkročil sa
         hodne naširoko krátkymi, veľmi tenkými nohami v uhorských nohaviciach a začal rečniť
         piskľavým, ďaleko čujným hlasom, vrtiac a žmoliac v rukách vreckový ručník veľmi pochybnej
         čistoty. Jeho oblek vôbec bol hodne zanedbaný: krátky lodnový kabátik s rohovými
         gombičkami, zelenými výložkami, zababraná vesta, farbistá, užmolená košeľa, hrdlo bez
         nákrčníka, vlasy v čele… Pri reči behaly jeho oči nepokojne, pravou rukou chytal sa za nos
         a za malé fúziky, mnoho používal pomocné slovo „izé“, no hovoril správne, k veci, ďaleko
         umnejšie než patetický jeho predrečník Akúsius Kallivoday. On končil:
    </p>
    <p>
     „Ja si predstavujem celé pokračovanie ako dobre zriadenú honbu. Preto musíme začať po
         okrajinách; ťahajme dobre rozostavený, hustý kruh, hustú, zužujúcu sa reťaz, ktorá bude sa
         pomaly, ale iste sťahovať, krátiť, úžiť, až konečne korunujeme dielo v Kotlíne. Takým činom
         náš plán bude pevný, všeobecne pochopiteľný pre činiteľov, a nevyzradí sa hneď.
         Koncentrický boj musí mať úspech. Naproti tomu, keď začneme v Kotlíne (ostatne ja som vždy
         hotový, na mne niet chyby), narobíme mnoho kriku, ich noviny to pochytia a my mnoho času
         stratíme vysvetľovaním nášho pokračovania tamhore, lebo vieme, že tamhore neradi počujú
         priveľké, ako-tak ospravedlnené žaloby a lamentácie národniarov. Oni tam radi by ich
         pochovať, ale bez zvonenia a bez funusu!“
    </p>
    <p>
     Varečkaymu išlo o vec, no nie tak Bükymu; tomu práve krik a aplomb bol potrebný, on
         želal si hodne mnoho vyzváňania a parádny funus. Tiché zásluhy sú pekné, ale nedonášajú
         ničoho na kuchyňu.
    </p>
    <p>
     „A či by, pán slúžny, nebolo omnoho efektnejšie,“ odvetil nadžupan Büky, „začať raziu v
         Kotlíne, ktorý začína vyvinovať sa v akési panslavistické centrum? Veď už knihár Východný
         ide vydávať časopis, hlavnú masu zubrovského shromaždenia tvorili Kotlínci… Rorátka bola do
         chlapa… Ako vzbúrili sa proti patriotickému činu prekrstiť meno Kotlína na Kazán?
         Zažalovali sme ich, ale proces kdesi zadrhol sa. Máme ich vypustiť? Veď úhora treba za
         hlavu chytiť, za chvost chytený ľahko sa vyšmrdne. Keď zmakosíme generálov a ich štáb,
         vojsko sa rozbehá, aspoň zatíchne.“ Büky usmial sa svojím kyslastým, no prívetivým úsmevom.
    </p>
    <p>
     „Úhor má len jednu hlavu, Vaša Osvietenosť,“ chytro doložil ešte Varečkay, „ale tu nadto
         je mnoho, veľmi mnoho hláv! A pre vzburu som Kotlínčanov ja sám zažaloval, prečo pravota
         nejde dopredku? Kde trčia moje protokoly?“
    </p>
    <p>
     „U vicišpána!“ bolo počuť z úzadia nesmelý hlas. Z kúta ozval sa temný hrmot. Varečkay
         sa hneval, lebo mal belasé očká navlhnuté. On vedel tak úprimne jedovať sa, že mu slzy
         začaly kvapkať po lícach a tratily sa v riedkej, pobelavej brade. Jeho vrodený vnútorný jed
         a zlosť maly dva východy: alebo sa tešil a cítil v sebe nevysloviteľnú rozkoš, keď mohol
         niekoho uraziť, ponížiť, smiešnym urobiť, niekomu nohu podložiť, až na nos padol, niekomu
         narobiť peňažnej škody alebo inej nepríjemnosti, alebo sa kormútil až k slzám pri väčšom
         nezdare dobre a prácne nahotovenej nástrahy. V oboch prípadoch bol úprimný, cele iskrenný.
         On podliačil a vlastne za to nemohol, tak ako nemôže za to pavúk, že muchy chytá a vysáva.
         Načo má siete a ostrý sosák? Pravda, takíto ľudia by nemali sedieť v úradných a
         zodpovedných miestach.
    </p>
    <p>
     Michal Strakonický sedel v ľavom, zatienenom kúte nie veľmi svetlej konferenčnej chyže
         na malom divániku, veľmi nízkom. Stiahol svoje husté obrvy, pripálil tuhú, ako smola čiernu
         viržínku, potiahol tri razy do seba zjedný, ťažký dym a odpľul až pod stôl, za ktorým sedel
         Büky so zapisovateľom Kallivodaym. Od neho pochádzal temný mrmot.
    </p>
    <p>
     Vstal stoličný kastelán, Pepim zvaný. Podľa úradu nepatril do tejto vážnej konferencie,
         no mal starú zásluhu: premárnil totiž svoj i svojich detí dosť veľký majetok. Stolice veľmi
         často bývajú invalidovňami v živote prepadnutých ľudí. Taká stolica je opravdivou matkou,
         prijímajúcou do lona svojho synov riadnych i poblúdených, zdravých i chorých, ak len
         súvisia s írečitými famíliami nejakou nitkou spojení. Tak teda i Pepiho privinuli tam,
         zkadiaľ pochádzal, i ujal sa skoro, lebo bol zábavník, anekdotár, archivár všetkých
         škandálov a ústny novinkár všetkých noviniek, najmä pikantných. Pil ako dúha, „hore
         plešivý, dolu šedivý“ neprestal vláčiť sa za ženskými, bol úslužlivý v dielach
         chúlostivých, proti nižším a slabším strašný tyran, kortešovať nezabudol, ani kloniť sa
         pred vyššími.
    </p>
    <p>
     „Ja tiež myslím, že by v Kotlíne naše energické vystúpenie narobilo šumu, a po kraji by
         sa mnohé stačilo ukryť… Bubnom nechodia na zajace a od kraja sa kaša jedáva.“ Pepi, vysoký
         mužský s vyholenou hladkou tvárou, vysokohnáty a čiperný starec, sadol po namáhavej reči.
    </p>
    <p>
     „Máme pri rukách podrobné zvesti, máme dobre vedené spisky ľudí? Sotva. Ja myslím, že
         ani len sám pán Attila Varečkay, slúžny centrálneho okresu, nebude náležite pripravený.“
         Büky chcel poznámkou odzbrojiť Varečkayho, ale sa prerátal.
    </p>
    <p>
     Varečkay nebol človek, ktorý by sa bol dal zmiasť „odkundesovi“. On ho nenávidel práve
         tak ako i Strakonického, Pepiho, Krapinu, ako nenávidel ľudí vôbec.
    </p>
    <p>
     „Vaša Osvietenosť, len rozkážte! Ja som pripravený; čo sa mňa týka, v mojom okrese
         môžeme začať zajtra. Ja mám o všetkom dokonalý soznam,“ vytiahol z bočného vrecka ohromnú
         noticku, „tu mám všetko pekne-rúče radom. Každé meno má pri sebe body. Tri body znamená:
         ,veľmi nebezpečný‘, dva body: ,nebezpečný‘, jeden bod: ,zlý‘, jeden krížik: ,mierny‘, dva:
         ,neškodný‘, tri: ,možno ho dostať‘. Jedna hviezda: ,krikľún, ale nekúše‘.“ Všetci prítomní
         boli náramne zvedaví na triedenie Varečkayho. Chceli počuť aspoň malú próbu.
    </p>
    <p>
     „Milerád!“ riekol Attila, špinavý ručník vstrčil do brušného vačku nohavíc (on nosil sa
         niekedy po „uhersky“) a čítal z noticky: „Dr. Pavol Hlaváň, tri bodky, Sartoris jeden,
         Roháčik dva, farár z Breznian dva, Malatín jedna hviezda, direktor Kuzmín dva body, kaplán
         Uličný tri, kupec Veles jeden, statkári Durian a Šimonovič majú po dva body, Východný tri,
         Dr. Karol Durina posiaľ jeden krížik, Dr. Milanec dva krížiky — no tieto dve triedy môžu sa
         ešte i zmeniť… Toto sú tí primi pili, a mám ich ešte niekoľko. Ostatní majú iba čiarky od
         jednej po päť… Môžem slúžiť, ak sa páči! Pán nadžupan, Jeho Osvietenosť, sotva bude
         pochybovať o mojej hotovosti! Teda nie preto narádzam, aby sme nepočínali s Kotlínom, že
         bych nebol pripravený…“ Varečkay nepokojne žmurkal navlhnutými očami.
    </p>
    <p>
     Büky bol nemilo zarazený, slúžny smelo hľadel mu do tváre a zlostne krivil ústa. Jedna
         drobná slza vyprýštila sa mu z ľavého oka a zmizla v pobelavej briadke.
    </p>
    <p>
     Zápy Marci, slúžny z okresu Stražianskeho, pripojil sa k návrhu Varečkayho, a aby
         dokázal svoju úradnú hotovosť, ponúkol svoj okres ako východište honu na panslávov.
    </p>
    <p>
     „Začnime u nás,“ riekol už trochu červený, čo sa mu vždy stávalo, keď prišiel do
         Kotlína, „u nás je revír bohatý, máme i vysokú zver.“
    </p>
    <p>
     „Veru, veru,“ ozval sa Koloman Vizy, niekdy prvý Don Juan Kotlínska, teraz manžel
         energickej Kornélie, „tam u nás sa to začína veľmi živo. Pri Stražanoch sedí veľký starý
         pavúk Greguš, ako by uprostred siete, a lapá muchy, luteránsky farár v Stražanoch káže i s
         kancľa samý panslavizmus. Daniel Kukliš búri meláčov, rozdáva brožúry medzi ľud, jeho
         sestra chodí sama po dedinách a búry baby. Kaňúr nasbieral okolo seba mladých lapajov,
         nevieme ani, čo stvárajú… Že vraj v Bažantnici sa i nocou radia. Glejári sú hotoví i na
         bitku, Ján Mikula ich má na povrázku! A učitelia? Tí otravu dávajú deťom do úst! Keď už
         Berner musí učiť maďarčinu, teda ju učí s trstenicou, mláti do detí slovká feruľou, aby im
         zhnusil vlastenecký jazyk (školský dozorca Butafický poknísal svojou ohromnou hlavou. Pre
         jeho báječnú kotrbu volali ho v Kotlínsku: somícom.), havranovský katolícky farár
         Hranilovský je tichý, ale tichá voda brehy podmýva! Nuž veru, páni moji, ak to tak pôjde za
         dva roky, Greguš rozkazuje s okresom, alebo i povstane taká vzbura, akej svet nevidel!“
    </p>
    <p>
     Slúžny tretieho okresu, Podhorského, Béla Kulifay, žaloval na Surinského, na blízke jemu
         dediny, na Bukovú Turu, ktorá mu shodila milého mu richtára Jána Turicu, a zvlášte na
         niektoré kopanice, kde už i flinty začali zakopávať po horách. „U nás nie je človek životom
         istý,“ hovoril Kulifay, chlapisko s ozrutnými čiernymi fúziskami, tvárou ideálne
         slúžnovskou. Tlsté, čierne vlasy mal pričesané hlboko do čela i nad ušami, kde mu trčaly
         ako dve čierne štetky. „Sám sa neopovážim pod Krčažné nocou. Ako by zo zeme vyrástli, stoja
         pred tebou chlapi na siahu. Už pred rokom sme podali prosbu o rozmnoženie žandárov, no
         zostala trčať pri stolici.“
    </p>
    <p>
     „Nebodaj leží u ališpána v stolíku!“ šepol Varečkay susedovi.
    </p>
    <p>
     „Áno, zbojnícky ľud,“ dotvrdil stohársky notár Ďuro Rukavica, prvý patriot a defraudant
         Podhorského okresu. Americký pas nosil vždy pri sebe, isto je isto. Patriotizmus síce moc
         vydrží, ale by predsa mohol prasknúť! Isto je isto. Špeciálnou jeho ctnosťou bolo
         Podhorcom, ktorí mnoho chodili do sveta, pasy vykonávať, a pritom ich drať bez noža.
    </p>
    <p>
     Z okresu za Borom slúžny nemal zvláštnych žalôb: tam býva bohabojný, no i hlúpy ľud,
         ktorému je notár kráľom a slúžny bohom viditeľným, ale bohom. Pieskové chotáre majú, no
         predsa sú omnoho zámožnejší než Podhorci. Ale ducha sprotivenia niet v nich…
    </p>
    <p>
     Predsa i tam bolo sa čosi pohlo: Žida vysankovali násilím z dediny. Slúžny ho brachiom
         uviedol nazad a zapríčinil obci tisíc zlatých škody. Odvtedy i táto rebelantská obec je
         ticho. Ako by nie! Cez mnohé týždne živiť pol kompánie vojska, či je to žart pre malú
         chudobnú dedinu! Žid aspoň razom tak netlačí a má dobrú pálenku.
    </p>
    <p>
     Podžupan Michal Strakonický vypustil veľký oblak jedovatého kúsavého dymu a odpľul až
         pod stôl na samý prostriedok. Stiahol svoje mocné, kučeravé obrvy a dutým, hlbokým, trochu
         fufnavým hlasom riekol:
    </p>
    <p>
     „A čo to chcete všetko porobiť s týmito ľuďmi? Čo to tu aké soznamy čítate s bodkami a
         hviezdami? Či nemáme voličské popisy? Najlepšie tie prečítať, lebo u nás temer každý
         samostatný gazda lipne už za panslávmi. Čo chcete dosiahnuť s protokolmi, krížikmi a
         rečami? Ja nenávidím panslávov, zvlášte všetkých hladošov a škriblerov, reverendášov,
         luterákárov, božích gajdošov panslávskych. Oni sa mi protivia, bedári, a viem, že môžu byť
         i nebezpeční. Keby mali jedno hrdlo, sám ho vlastnoručne podrežem, a moje svedomie sa ani
         mačný máčik nepohne. Nikomu toľko zlého nenarobili ako mne. Na špatu ma ubili pri
         predošlých voľbách. Ale čo chcete vy vlastne vykonať s celou touto smiešnou konferenciou?
         Vari ich chcete vyničiť? Nemáte ani moci, ani plnomocenstva. Čo môže biedna stolica? Keď
         som už mal Štrbíka pod hrdlom chyteného, shora ma zahriakli! Keď nemáte sily prókatorom
         vziať pero, kňazom kanceľ, rechtorom šlabikár, keď nemôžete každého študenta dať za vojaka
         hneď, keď mrnkne, čo vykonáte? Sem priletel cudzí rozum; nekázali ševcovi kováča učiť
         podkovy kuť. Keď sme my, írečití domáci ľudia, nevedeli nič vykonať za dvadsaťpäť rokov,
         nevykonajú dohnatí ľudia cele nič za krátky čas! Narobíte nepokojov, hlúpych chýrov, a
         oproti zlu nevykoná sa nič, naopak, narobíte sami panslávom výtečníkov, lacných martýrov a
         hérosov!“ Strakonický zamračil sa nešeredne, pozrel zpod čela, gániac na Bükyho, vpľul
         mocne až temer po lakovanú črievicu švihácky odetého nadžupana.
    </p>
    <p>
     „Principiis obsta,“ s diplomatickým úsmevom riekol Büky, svižným driekom obrátiac sa k
         podžupanovi, ktorého sotva vidieť mohol pre tmu a dym, „až by prišlo na podrezávanie
         hrdiel, bolo by neskoro, nenašly by sa ruky podrezávať, nože by sa mohly obrátiť proti nám
         a deťom našim! Ostatne, môžem sub rosa povedať všetkým pánom, pod pečaťou prísneho
         tajomstva, ako už ráčil nás zaviazať pán fyzikus Dr. Kraus, že som dostal i shora pokynutie
         štatuovať exemplum, Kotlínskom dať náležitý príklad i pre druhé kraje! Nikdy nechodily ešte
         také prísne inštrukcie. Konsolidovanie národného, jednorečového štátu stalo sa najvyšším
         nepísaným zákonom nad všetkými písanými zákonmi. A kto sa ešte opováži v krajine priečiť
         tomuto najvyššiemu zákonu? Niekoľko slovenských panslávistov, najnižšej kasty spoločenskej!
         Pokorily sa vzdelané, bohaté mestá, slúži vlasti veľactené izraelstvo, konsoliduje sa
         rečove všetko odhora, ba sám trón, sám dvor — a tuto niekoľko zaostalých, nepodarených
         študentov, niekoľko kňazov a učiteľov protiví sa celou silou kolesu! Nuž koleso zastať
         nemôže, nech sú rozdlávení! Preto odporúčam veľactenej konferencii ešte raz horlivosť a
         obozretnosť, a potom jednotnú, mocnú činnosť, lebo, ako páni vidia, nejde tu o zamedzenie
         lokálnej biedy, napravenie lokálnej chyby, ale ide o štátnickú akciu vyššieho štýlu.“
    </p>
    <p>
     Dr. Krausovi zablysly sa pichľavé očká za tuhými konkávnymi sklami; on sa bol s
         Varečkaym rozšuškal. Varečkay sa zlostne škľabil. Potom Kraus zapišťal natrhnutým tenorom:
    </p>
    <p>
     „Od pána podžupana, prvého výkonného úradníka stolice, očakáva sa najvýdatnejšia činnosť
         a bezohľadná prísnosť, naskrze nie okúňanie sa a oslabovanie všeobecnej zaujatosti
         všelijakými planými pochybnosťami!“
    </p>
    <p>
     Kraus hovoril veľmi povedome, s istotou človeka, majúceho za sebou väčšie sily než celá
         úradnícka hierarchia Kotlínska.
    </p>
    <p>
     Strakonický sa ani neobzrel na jedovato pištiaceho fyzika, stiahol nahrbené plecia,
         zasmušil sa a gánil ďalej pred seba, rozdúchal tuhými ťahmi viržinku tak, že sa v oblaku
         dymovom svietila ako lampa rušňa, rušajúceho hustou hmlou.
    </p>
    <p>
     „Dajte všetkým cyankáli!“ zamumlal Strakonický po hodnej chvíli, keď si rozmyslel
         reflektovať na tuhý výpad fyzika; „keď ste už taký veľký pán, dajte každému aspoň
         strychnínu, a bude veľký pohreb!“ Poniektorí sa usmiali; vlastne len tí sa múdrili a
         zdržali sa od úsmevu, ktorí boli Bükymu veľmi na očiach, alebo tí, čo sa už priveľmi Krausa
         báli.
    </p>
    <p>
     „Voľačo sa musí stať,“ rozrečnil sa slúžny tretieho okresu, Bela Kulifay, „moji
         kopaničiari sú už veľmi rozmaznaní. Im je slúžny nič, všetko je len pán Surinský. I na
         žaloby ta chodia, i po lieky! ,Uhorské‘ citácie rad-radom vracajú, že tomu vraj nerozumejú.
         Odvolávajú sa na národnostný zákon. Potom, pravda, začali rozumieť, keď som ich začal
         biršágovať! Pravda, nestalo sa im nič, apelovali, a apelácie zostaly u pána vicišpána… Ale
         sa aspoň ľakli!“ Kulifay pohladil si ponad ušami pričesané štetky-vlasy, poknísal hlavou,
         takže mu dlhé, vymastené čierne fúzy balansovaly ako krídla libely.
    </p>
    <p>
     „Pán vicišpán so svojím cyankálim a strychnínom ráčil zle porovnávať a dobre vtipkovať!“
         ozval sa do živého bodnutý Kraus, o ktorom išla povesť, že sa bol raz pomýlil s medicínou;
         pre doktorovu mýlku milý pacient odporúčal sa z tohto plačlivého údolia. „Tu netreba
         tisícim hlavy sekať, ale iba niekoľko hláv pokoriť, niekoľko úst zatvoriť energickým činom,
         aby ani muknúť nesmely. Čo sa týka dobrého vtipu o cyankáli a strychníne, upozorňujem pána
         vicišpána, že nie ja som zodpovedný za smrť troch Cigánov! Traja Cigáni nepotrebovali ani
         strychnínu, ani cyankáli…“
    </p>
    <p>
     Büky pretrhol Dr. Krausa, ktorý, žlčou kypiac, narážal na to, že pred troma rokmi dal
         vicišpán zatvoriť troch nezbedu robiacich Cigánov. Árešty práve líčili, teda ich dal
         vstrčiť do stoličnej neupotrebovanej maštale, potom pekne-rúče zabudol na nich (hajdúcha
         poslal k madame Mayer dreva narúbať), v noci prišiel veľký mráz, naši milí Cigáni
         pekne-krásne zmrzli.
    </p>
    <p>
     Michal Strakonický ani neporozumel narážke fyzikovej. Traja Cigáni patrili do jeho
         reštancií, on na nich zabudol celkovite, lebo z toho nebolo nijakej otázky. Ale on už
         zabudol i na doktora Krausa, hodil odhorok viržinky pod stôl a vyšiel. Pri dverách ho
         obskočili kľúčovou dierkou počúvajúci mušketieri: Ďula Burdula, Gejza Kopytnický a Andráš
         Bolla. Oni už šípili, že sa v stolici čosi kutí! Či to bude voľba vyslanca (veď Bobrovský
         sa môže poďakovať), alebo nejaký pair-šub pri stolici, či niečo cirkevného, nevedeli, ale
         toľko vedeli, že čo bude, to bude, hamham a glogloglo z toho iste vyjde. A už boli mali
         dosť dlhý pôst. V pokojné časy Strakonický pozabudol na mušketierov, nie zo skúposti, ale
         len tak; ostatne sa mu i v duši bridili.
    </p>
    <p>
     „Pán veľkomožný, čo je, čo je?“ spýtal sa Burdula a vypúlil oči, vypäl prsia. Brucho mal
         ohromné, takže z jeho vesty bolo by hodnému šuhajovi na kabát. V ľavej ruke mal ohromnú
         fajku z morskej peny, ale s veľkou „bradou“. Kade s ňou chodil, tiahol sa za ním pruh
         močkového smradu. Rozgajdaný bol ako panák v konopiach, na hlave mal klobúk, ktorý hral vo
         všetkých farbách.
    </p>
    <p>
     „Čosi sa kutí, vedel bych niečo!“ riekol Bolla, ktorý mal časom prístup do Čitárne a na
         národné zábavy… On bol drzý a hockde vtisol sa i do slovenskej spoločnosti, ktorá z
         neprístojnej ľúbeznosti nevedela sa ho striasť.
    </p>
    <p>
     „Pán veľkomožný,“ vtisol sa medzi interpelantov Kopytnický, „pán Kraus a Varečkay nás
         volali nadnes podvečer do kancelárie!“ To bol diplomatický kúsok od Kopytnického a podaril
         sa.
    </p>
    <p>
     Mišo Strakonický siahol palcom a ukazováčikom do vestového vrecka (tam nosil vždy
         peniaze) a vytiahol z neho pokrčenú sošúverenú desiatku a oddal ju Ďulovi Burdulovi. „Nate!
         žerte!“ riekol po slovensky a ticho, ledva nohy vlečúc, odobral sa k madame Mayerke, u
         ktorej trávieval svoje prázdne hodiny, ktorých bolo hodne. Tam sa položil na diván, zabudol
         na všetky konferencie, na strychnín, cyankáli, na všetkých troch Cigánov a zadriemal.
         Madame Mayer ticho vstala, pri svojej tučnote ľahunko išla, ani nezašuchotala, prikryla ho
         plédom a vyšívala ďalej pri oblôčiku svojej neveľkej izby.
    </p>
    <p>
     Veľká, široká, mastným lakom lisnúca sa tvár Burdulova rozšírila sa, oči sa mu vypúlily,
         za mäsitými perami ukázaly sa dva rady pevných, žltých a čiernych zubov. Kopytnický a Bolla
         stáli s oboch strán mocného, širokého, bachratého Burdulu.
    </p>
    <p>
     „Čosi bude!“ chripľavým hlasom povedal Burdula, „Mihály báči sú štedrý“, a chcel uvrznúť
         obom priateľom. „Hoj, nie tak, Burdula, päťcentové mäso!“ zvolal Kopytnický, „teraz ťa
         nepustíme, však, Andráš! Oj, tys’ drahocenný predmet našej pozornosti!“
    </p>
    <p>
     „Brucho ti rozpáram, ak sa bez nás pohneš!“ povedal Bolla a zavesil sa obrovi na rameno.
    </p>
    <p>
     Strakonický vedel, že do svojej služby ani Kraus ani Varečkay dnes nedostane troch
         mušketierov, majúcich v hrsti jeho desiatku, a to chcel. Darmo bude Varečkay hajdúcha
         posielať po všetkých krčmách…
    </p>
    <p>
     Porada v zadnej konferenčnej izbe panského kasína išla ďalej i bez Strakonického. Veď ho
         dobre znali, on vec nepokazí, ale činnosť od neho žiadať nemožno. Varečkay i urobil tvárou
         znak otázky k Bükymu, keď sa Strakonický pratal von, ako by riekol: „hľa, taký je to
         človek! A mňa necháte len slúžnym!“ Na porade prešli k zovrubnostiam. Varečkay narádzal,
         aby sa v troch okresoch krajových začala napádajúca činnosť naraz. A keď tam už bude kohút
         na streche, on ako rezerva buchne do toho v Kotlíne. Popredku diabolsky tešil sa na svoje
         kúsky, pre ktoré mal chuť i spôsobnosť. Jemu robilo duševnú radosť niekoho nahnať do
         úzkeho, nehoda, bieda, muka druhého človeka ho zabávala a pomáhala zabiť kus pustého času,
         ktorého mal nazbyt. Zabíjať čas peniazmi nebol vstave, v tom ho hatila skúposť, a to divná:
         lebo peniaze nemiloval, netešil sa v nich — len iným ich nedožičil. Viedol život osamelý,
         nerodinný, a čas už prichodil, keď telo vypovedávalo službu pri surovohmotných vyrazeniach
         a kratochvíľach. Nič mu iné nezostalo, ako robiť si lacnú zábavku z trápenia a
         nepríjemností iných, jemu do rúk upadnutých ľudí, a stoličná správa, slúžnovský úrad
         podávaly mu denne do rúk také obete.
    </p>
    <p>
     „Upozorňujem zvlášte na Stražiansky okres,“ začal znova Koloman Vizy a jeho vyblednutá
         tvár, ako by bola dlho vo vode a tam zmäkla a farbu stratila, prijala na seba zlostný
         výraz. Vizy bol zlý človek od narodenia, náramne ctibažný, za peniazmi, bohatstvom túžiaci,
         a nemal ani v jednom, ani v druhom šťastia. Kandidoval na všetky možné úrady a vždy
         prepadával, nie že by ho neboli chceli, ale že vždy našiel sa milší, potrebnejší, alebo
         prosto silnejší uchádzateľ. Bol vzdelanejší než väčšina stoličníkov, mal zásluhy, pálil sa
         všade a vždy, vystavoval sa proti Slovákom i bezzištne, ale sa mu nedarilo, neprišlo ani
         uznanie, o odmene ani hovoriť… Posledný tigrí skok ho tiež sklamal: keď starému Imrovi
         Lutišičovi umrel jediný syn, jediné dieťa, zlá stará panna Kornélia, pred ňouž sa báli
         susedia ukázať pri obloku, bola by dedila tretinu majetku pri beztestamentnom odumretí
         Imrovom… Vizy si ju vzal… dedičstvo bolo fuč a Lia Kornélia zostala mu na hrdle.
         Rozhorčenosť jeho už nemala medzí.
    </p>
    <p>
     „Áno, Stražiansky okres je v najväčšom nebezpečenstve,“ hovoril Vizy, „tam treba i silu
         vyvinúť, i obozretne ísť, lebo ak ma všetko neklame, stražianski panslávi majú tam mocnú,
         výdatnú podporu.“
    </p>
    <p>
     Büky zvrtol sa s ľahunkou eleganciou na svojom elastickom drieku a s otázkou na kyslo
         usmievavej tvári obrátil sa k Vizymu.
    </p>
    <p>
     „Veď vieme, že sa tam Greguš rozhadzuje, tajné pikle snuje, vábi a zvádza!“ hovoril
         Marci Zápy, ktorý odbiehal častejšie do kasína a zakaždým si drgol pri driečnej kelnerke
         koňačku; „v najnovšom čase dáva spoločnosti, vedie pohostinský dom. Na večeroch v Havranom
         ide to hodne strakato. Čo sa tam všetko nepohovorí, nepospieva! Za jeden jediný čajový
         večer ho možno chytiť, lebo tí páni sa už naskrze neuťahujú! Na slobode v záhrade býva ich
         plno, panslávsky spev len tak rozlieha sa poľom a dedinou… Som hotový ich upozorniť, že
         bývame v Uhrách, a nie v Moskovítii. Len prosím o dovolenie a potom o záštitu, abych
         nepochodil ako Bambarecký v susednej stolici… Urobil, čo mu kázali, Žida zavrel do kóteru,
         Žid urobil gesehres a slúžneho shodili s úradu! Ďakujem pekne!“
    </p>
    <p>
     „Nie, pán brat,“ riekol Koloman Vizy, „nie Greguša ja myslím! S tým pánom dal by sa
         urobiť krátky proces. A vôbec divím sa, že pán slúžny Zápy, vediac o tom, čo hovorí, už sám
         niečo nepreukázal… Ja vyššie rúbem!“
    </p>
    <p>
     Büky zostal ako zmrazený v prijatej póze, personifikovaný znak otázky, a ťahavým tónom
         riekol:
    </p>
    <p>
     „No?“
    </p>
    <p>
     „Ak ma všetko neklame, stražianske zmätky, nepokoje a nenávisti, dohovory, spolky a
         mámenia majú svoj prameň…“
    </p>
    <p>
     „No!“ pretrhol ho nadžupan Büky, ešte vždy nepohnúc sa s miesta, iba jeho pravé oko
         začalo neobyčajne živo žmurkať, medzitým čo ľavé hľadelo na Vizyho s olovenou, strmou
         nedvižnosťou.
    </p>
    <p>
     „…majú svoj prameň v havranovskom kaštieli!“ vyšlo konečne z Vizyho, ktorého vyvaľkovaná
         tvár poliala sa ľahkým rumeňom. Dr. Kraus našpicatil malé svoje ušká, shrbil sa a malé očká
         začaly mu hrať zpoza silných skiel.
    </p>
    <p>
     „Snáď len nemyslíte pána Lutišiča?“ zavolal Büky a elastickým zvratom v drieku obrátil
         sa k hustej hŕbe konferenčných členov, zavitej v tabakovom dyme ako v hmle jesennej.
    </p>
    <p>
     ,Aha! nečakaný dedič mrzí starého štrébra,‘ pomyslel si Kraus a uspokojil sa, —
         ,ostatne, čert nespí, treba sa mať na pozore!‘ on vtiahol sa hlbšie do kúta, Strakonickým
         opusteného, a zapísal si niečo do noticky.
    </p>
    <p>
     ,Či treba i ta poslať niekoho?‘ podumal Dr. Kraus a urobil smutnú tvár. Bükymu,
         Strakonickému, Kallivodaymu a druhým ani v sne neprišlo, že i nad nimi sa špiónuje.
         Neprezreli ešte cele nite najnovšieho systému, podľa nehož ľudia prestali byť právnymi
         občanmi a stali sa už iba prísnym špiónstvom kontrolovanou hŕbou poddaných tisíchlavého
         šarkana… štátu. A tí, čo kontrolujú, tiež ešte nevedia, že majú nad sebou nadkontrolu,
         nadkontrolori ale hypernadkontrolorov.
    </p>
    <p>
     „Na rodinu donášať,“ s nevôľou zamrmlal Marci Zápy, ktorý mal príčinu o kaštieli mať
         dobrú mienku, odkedy mu Andrej Lutišič predal pár kočových koní a posiaľ nepýtal druhej
         závislej polovice kúpnej ceny.
    </p>
    <p>
     „Rodina, nerodina!“ vypäl sa Vizy, „neznám otca, matky, neznám brata, sestry, keď ide o
         vlasť, keď ide o zadlávenie panslavistickej hydry. Ja len upozorňujem, ja len vystríham a
         strážim… Pravda, hlas môj býva temer vždy oslyšaný, ako hlas volajúceho na púšti! Predo
         mnou zatvárajú sa všetky dvere, kde by čo bolo pre mňa, nájde sa vždy chytrejší. Na vysokej
         vláde je,“ poklonil sa Bükymu, ktorý sebavedome kývol hlavou, „aby dala pozor na nízkych i
         vysokých. Čo môže byť vyššieho ako vlasť? Kto vyšvihol sa, kto stojí tak vysoko, aby
         postaviť sa mohol nad sväté záujmy vlasti, krajiny, liberalizmu, ktorý je naším
         evanjeliom?“
    </p>
    <p>
     „Len pozorne, pozorne,“ riekol Büky, „my nemáme práva bez všetkých dôvodov o takom
         človeku! Povážte, okrem baróna a Leopolda Poppenheima je on prvý virilist stolice! Má
         slávnu prešlosť, jeho poznajú v Pešti, mohol byť už dávno štátnym radcom, minister ho
         navštívil v Havranovom, keď bavila sa Jeho Excelencia v Pachovisku, našom znamenitom
         kúpeli!“
    </p>
    <p>
     „To je všetko tak,“ rozohnil sa Vizy a zasa poliala sa jeho tvar rumencom, takže sa
         lisla ešte i v tabačnej hmle, „ale ráčte uvážiť, či stará sa ten pán o verejné diela? Či
         nezavrhol dve čestné hodnosti, ktoré ste mu núkali? Či príde váš tretí virilista do
         stolice? Či pohol len malíčkom za všeobecné dobro? A keď na návrh Vašej Osvietenosti
         Kulifay a Zápy dohnali z Tirolska plemenné jalovice a býka, kto púšťal po stolici vice, že
         sú to šestákové zdochliny a tirolský plemenný býk že má podagru? A či nechodí Greguš do
         kaštieľa ako k nejakému kmotrovi, a či sa patrí stigmatizovanému panslávovi sveriť
         riaditeľstvo všetkých majetkov!“
    </p>
    <p>
     „Greguš mu je rodina po praslici!“ poznamenal Marci Zápy, ktorého nedotkly sa Vizyho
         poznámky o tirolských jaloviciach, lebo veď i osvietenosť vedela o
     <emph>
      všetkom.
     </emph>
     Zápy po piaty raz odskočil bol na koňaček: nos mu už
         opalizoval dobelasa.
    </p>
    <p>
     „Rodina?“ udiveno vykríkol Vizy. „Dotkla sa Gregušova pŕhľava jeho plota… taká je to
         rodina! Ostatne, pri ňom nebadať za mak rodinného citu, veď má inú rodinu… A či Štrbík,
         panslávsky farár stražiansky, Hlaváň, kotlínsky advokát, sú mu tiež rodina? I tí boli už na
         jeho povestnej verande. A sám či nevysedáva na havranovskom závodí? Je to spoločnosť pre
         takého pána? Pánu notárovi Kallivodaymu poslal nazad náš znamenitý, patriotický týždenník s
         odkazom, že ďakuje, že je už zaopatrený hygienickým papierom. (Kallivoday zakýval
         utvrditeľno hlavou.) Noviny, knihy, obrazy, všetko mu ide z Viedne. Z Viedne chodieva k
         nemu akýsi strapatý, dlhý Šváb, či Rus, že vraj maľovať, a ono možno mapovať náš kraj pre
         Rusov! Ale dobre. Isté je aspoň toľko, že posiaľ v našom Kotlínsku nevysvietil karty.
         Prosím ho teda vyzvať, aby pomáhal nám činne pri predsavzatom kynožení panslavistickej
         buriny, dať mu istú úlohu, nech ide s farbou von! Nik nie je dosť zaslúžilý, vysoký, mocný
         a bohatý, aby smel utiahnuť sa do svojho Tuskula, keď celá stolica je nervózne rozochvená,
         keď ide zmazať potupnú škvrnu so seba. Hadd lássuk!“ Kotlínsky Cicero rečnil s pátosom a
         citom.
    </p>
    <p>
     „Pán Andrej Lutišič de Havrané, Dečic et Léskó má veľké konexie v Pešti,“ riekol Kraus,
         sotva uvládal neukázať svoju radosť, „treba ísť pozorne, aby sme celú vec nekompromitovali.
         Strmo napadnúť na Lutišiča s rozkazmi a pridelenými úlohami, sotva by to išlo so zdarom.
         Ostatne, treba ho bolo pritiahnuť popredku.“ On prešiel k nadžupanovi a šepol mu niekoľko
         slov. Potom prešiel k vyslancovi Bobrovskému, vtiahol ho do temného kúta a dlho s ním
         besedoval… Ostré uši začuly slová „voľba“, „výhľady“.
    </p>
    <p>
     Rozrečnili sa i ostatní, preskakovali od predmetu k predmetu, niť porady sa zachlpatila,
         povstaly škriepky, jeden tajil, čo druhý ani nepovedal, tretí tvrdil to, čo pred chvíľou
         tajil; keď niekto dokazoval, že nebo býva belasé, druhý ohnivo dôvodil, že nie, že práve
         naproti tomu, otavu radšej kone žerú než seno.
    </p>
    <p>
     Pán nadžupan Dionýz Büky vstal a predložil hotový návrh: vyvoliť užší činný výbor. I
         stalo sa. Büky, Kraus a Varečkay majú byť triumvirátom počas všeobecného skolenia na
         nepriateľov vlasti. Širší výbor tvoria tu prítomní. Ustanovilo sa, komu z neprítomných má
         byť oznámené uzavretie dnešného snemíku kotlínskeho. Úlohy sa podelily len zväčša,
         podrobnosti má určiť a vypracovať triumvirát.
    </p>
    <p>
     „A peníze?“ ozval sa sirotský Ďuro Krapina. Čudno znelo slovenské slovo do toho chaosu
         slovenskej maďarčiny, ale Krapina smel i to.
    </p>
    <p>
     Vtom vážne zdvihol sa vyslanec Albert Bobrovský. On použil príležitosť odbaviť si
         povinnosť účtovania zo svojho snemového účinkovania. Reč jeho bola dlhá; v druhej polovici,
         keď začal rozvíjať zásady slobody, ústavnosti a liberalizmu, ktorý posledný nazval svätým,
         zavládol nepokoj, lebo sa už hodne zvečerilo; starších pánov čakal preferans, taroky,
         niektorých ferbľa a všetkých večera. Bobrovský, navyknutý zo snemu rečniť prázdnym
         laviciam, nedbal na nepokoj pánov poslucháčov a ďalej rozvádzal najväčšiu ideu devätnásteho
         stoletia: pomaďarčenie Uhorska, Chorvátska, Bosny, Hercegoviny a Macedónie s Tesalonikami,
         lebo sväté je heslo: „Tengerre magyar!“ Keď skončil, tri štvrtiny jeho Maďarov už neboly v
         izbe; nešli síce „tengerre“, ale rozsypali sa po kotlínskych krčmách a kaviarňach, a tí, čo
         ostali, shovárali sa o výhľade na tohoročnú, mnoho sľubujúcu úrodu.
    </p>
    <p>
    </p>
    <p>
     *
    </p>
    <p>
    </p>
    <p>
     „Rozkáž ty!“ riekol Dula Burdula Bollovi, keď z kasína s desiatkou Michala Strakonického
         vovalili sa traja mušketieri do útulného hostinca za mestom, „mne tu nedajú.“
    </p>
    <p>
     „Ukáž desiatku!“ smial sa Bolla, „veď i môj úver je u Rozíny u konca. Vidíš, ako sa
         správa, ani sa na nás neobzrie… A keď na nás kukne, mraští sa, ako by do citróna zakúsla!
         Či nevidíš?“
    </p>
    <p>
     „Daj sem!“ riekol konečne Kopytnický a vzal Burdulovi pokrčenú desiatku, „ja ju zlomím
         bez nešťastia.“ Burdula sa totiž bál, že mu Rozína zadrží piatku za starú dlžobu.
    </p>
    <p>
     „Kišasonka Rózika! Kvet malinový, sladká broskva, cukrík ľúbezný, zmeňte mi tento
         bagatel!“ riekol Kopytnický.
    </p>
    <p>
     Kišasonka, ktorá posiaľ praznámych hostí ani neobzrela, obrátila sa a zazrela naozaj
         desinu v rukách Kopytnického. Pošla k nemu. On ju chcel objať okolo pása, ona vychytila
         desiatku a zvrtla sa ku kase.
    </p>
    <p>
     „A tú piatku smiem zadržať, pán Burdula? Veď sú tomu už dva mesiace…“
    </p>
    <p>
     „Z mojej desiatky?“ zakričal Kopytnický prísnym hlasom, „ani babky, duša moja, ja za
         Burdulu neplatím staré dlžoby. Burdulovi vezmite hoci klobúk, tri šestáky je hoden, bude na
         amortizáciu, ale mojej banknote svätý pokoj… Zdržte si hneď za päť litrov sechcigeru, za
         päť britaník, za desať cigaretiek a krajciar Burdulovi na močku!“
    </p>
    <p>
     Päť litrov zmizlo, ako čo by dlaňou plesol, nasledovaly nové tri, a potom tri…
    </p>
    <p>
     „Poslať po Cigána!“ vykríkol Bolla, „nem tudok mulatni zene nélkül, azebadta!“ A naozaj,
         Bollova prvá náruživosť bola spievať Cigánovi do husieľ a dať si hrať primášom do ucha. Keď
         bol veľmi veselý, i klarinetista musel mu do druhého ucha vrieskať — potom bol už v nebi:
         no najvyššou slasťou, keď už nevedel, kam od šťastia, apogejou opitého blahoslavenstva
         bolo: skočiť barborášovi do basy, až strešťaly predné doštičky… Bola to drahá zábava, ale
         bola!
    </p>
    <p>
     Gejza Kopytnický na prvom mieste zveleboval ženské istých liberálnych vlastností, jeho
         božstvom bola Venus vulgivaga. Ďula Burdula predovšetkým klaňal sa jedlu a nápojom. Všetci
         traja boli doma vo všetkých troch ctnostiach, lenže u každého prevažovala jedna z nich.
         Tres faciunt collegium.
    </p>
    <p>
     Cigána nebolo treba hľadať — kontráš sliedil pri dverách, a zhliadnuc Bollu pri víne,
         letel po bandu ako vietor. A ďaleko nebežal: už stretol Pištu primáša s cymbalistom ťahať k
         Rózike. Taký nos má poriadny Cigán.
    </p>
    <p>
     Kopytnický kupoval ďalej po litri, z rúčky do rúčky.
    </p>
    <p>
     „Ja by jeu!“ riekol Burdula, vytreštil okále, zadpel tlstým nosom. To už bolo povedané
         po slovensky, makom, že Rózikin „sechciger“ začína účinkovať. Vôbec i títo páni, keď prišli
         do zábavy, keď víno šumelo v hlavách, keď bolo „bene sonantibue“, shodili s trónu výlučnosť
         maďarčiny a hovorili, ako im huba narástla.
    </p>
    <p>
     „Ešte čo?!“ zvolal Kopytnický, „vari chceš banketovať za biednu desiatku? Nebude sa
         páčiť husacina, biftek, paštéta a holuby nakyslo? Rózika, tu sú dva šestáky, dajte pánu
         Burdulovi za to staropečené salcštangle! A to hneď! Všetko platím, nepísať na almaru!“
    </p>
    <p>
     Cigán prišiel. Poškarbal sa za uchom v dverách; tí páni nemajú pri sebe žiadneho
         „balega“ a z nich samých mnoho nekuká. No Cigán je gavalier! On hrá i zadarmo ľuďom, od
         ktorých sa niekdy poživil. Veď Bolla mu už raz hodil na tanier hodinky a prsteň…
    </p>
    <p>
     Bolla výskal k hudbe, Kopytnický dymil ako rušeň, keď jachá hore serpentínou, a hádzal
         očkom po Rozíne, ktorá mu nechcela rozumieť; Ďula Burdula rýpal pečivo, až tak prašťalo, a
         pil ako dúha. On vypíjal i Bollov pohár, keď sa tento s Cigánom škriepil, Ďula pil vždy
         jedným dúškom bez hltania, len potom, keď už pohár bol za golierom, mľaskol jazykom, len
         tak luplo, a riekol: „Len by bolo viac!“ V ňom sa všetko prepadlo. Ohromné, naduté a
         napuchnuté telivo požadovalo mnoho. A keď sa i napil do nemoty, nezúril, bol tichý, ba
         často plakal. Sentimentálny Bachus.
    </p>
    <p>
     „Hurrah! Éljen Miháľ báči! Nech zdochnú panslávi!“ zakričal zrazu Burdula, keď videl do
         krčmy vstupovať remeselníkov zo vzdelávacieho spolku, založeného Kuzmínom, riaditeľom
         sporiteľne. Medzi nimi bol i Jozef Kaňúr zo Stražian, a keď videl veselých mušketierov,
         zaradoval sa. Možno niečo počuť! Víno otvára ústa. Kaňúr sadol si tak, aby ho nevideli, a
         počúval napäto.
    </p>
    <p>
     „Mlčíš!“ zakričal Ďulovi Bolla, ktorý pri hudbe stával sa tolerantným. „Vtedy jač,
         medveď, keď ti kážu! Za čo ťa platia?“
    </p>
    <p>
     Čudno bolo, že ohromný, brutálny, ináč surový Ďula Burdula dal si rozkazovať šťúplemu
         Bollovi a vycivenému Kopytnickému, znášal od nich urážky a tvrdé vtipy, a to i teraz, keď
         sa pilo za desiatku, ktorú on mal prvý v ruke.
    </p>
    <p>
     „Pišta!“ reval Bolla, „zahraj tým pánom odzeme!“ Bolla chcel dať Cigánovi, drgol lakťom
         Kopytnického. Gejza šťáral vo vrecku, kukal do pudilárika, ale darmo!
    </p>
    <p>
     „Ej, či si bola nesporá!“ riekol Kopytnický. „Ešte sme triezvi ako blázni, Cigán
         nedostane ani babky, Ďula sa uskromnil múčnym jedlom, a desiatka je fuč!“
    </p>
    <p>
     „Ukáž pudilár!“ zakričal Bolla, „Či si nedefraudoval?“
    </p>
    <p>
     „Zaplniť Burdulovi bachor, a ešte defraudovať! Pozri, aký je naliaty, ako hydrofor!
         Načapuj ho, bude potopa!“
    </p>
    <p>
     „Ešte som si nezahasil ani prvý smäd, pajtáši!“ mumlal Burdula a vyvalil smutno okále na
         prázdne fľaše.
    </p>
    <p>
     „A ako pôjdeme k tetke Brecheisen na čiernu kávu?“ zhrozil sa Kopytnický, ešte raz
         vyvracajúc vačky.
    </p>
    <p>
     „Eh, budú zárobky,“ riekol Bolla, „darmo nesbubnovali dnes celú stolicu. Kutí sa čosi,
         kutí!“
    </p>
    <p>
     „Za to, čo bude, Žid nič nedá, cimborák!“ riekol Burdula, „a dnes som sa tak napačmal!“
    </p>
    <p>
     Kaňúr poznal položenie vecí, kývol Rózike… O chvíľu zjavily sa na stole tri fľaše
         zlatkového vína…
    </p>
    <p>
     „Hohó!“ zvolal Burdula a nalieval, „ja som vedel, že bude čosi!“
    </p>
    <p>
     „A kto to?“ pýtal sa Bolla.
    </p>
    <p>
     Kaňúr priblížil sa k Bollovi, ktorý sa často obracal i v národnej spoločnosti, a šepol
         mu: „To za odzemok, pán Bolla; veď sa známe!“
    </p>
    <p>
     „Pišta! zahraj im ,Hej, Slováci!‘“ zareval Bolla a posadil Kaňúra vedľa seba.
    </p>
    <p>
    </p>
   </div>
   <div type="chapter">
    <head>
     VII. Pod lipami a pred smutnou vŕbou.
    </head>
    <p>
    </p>
    <p>
    </p>
    <p>
     Andrej Lutišič poslal Skladanského samého na vizitu do Gregušov. Po bôľnokrásnej chvíli
         v besiedke a na ceste k mostu (ona povedala: len sa oprite, som dosť mocná!) nechcel vidieť
         Lejlu v prítomnosti druhých, cítiac sa pred ňou hlboko vinným. Veľaskúsený syn sveta — a
         nevedel, ako sa chovať pred neskúsenou polorozvitou devou. Až samej bude možno povedať
         pekné slovo, vysvetliť, ak bude treba, odprosiť. Ale ako by zniesol jej spytujúci pohľad
         nemo, bezpomocno, nesmúc odvetiť? A to pod strelami očú priateľových, ktorý vidí poza uhol,
         cez dosku, a cez hruď jeho už podávno! Skladanský by ho prezrel ako skleného, a možno,
         nezdržal by sa poznámok.
    </p>
    <p>
     Skladanský našiel dom v živom ruchu: chlapci prišli zo škôl — veľká radosť rodičov i
         detí. Paľko, vyšvihnutý, chudý matúrus, a šiestoklasník Martin rozmnožili a uzavreli
         rodinný kruh. Všetci boli pohromade — po prvý raz… Tak to býva u inteligentov dedinárov:
         deti sa striedajú, lebo musia po svete sbierať kapitále pre život. Na Paľkovi bolo poznať,
         že by už rád stavať sa na svoje vlastné, vysoké a chudé nohy a že nemilo niesol, i pri
         všetkej láske, keď videl, ako ho Lejla vytisla z prvej línie: ona je už na mieste, s ňou
         ráta sa už ako s osobou plnoprávnou, hoci je mladšia, a on, i keď má matúru, je predsa ešte
         len problémom, kuklou, z ktorej má ešte len vyletieť nejaký motýľ — alebo chrúst. Jemu síce
         J. Odoaker Kutálek, inštruktor, nabil do hlavy, že je smiešno držať sa starých obyčají:
         chlap má byť celý svoj a neuznávať autoritu — a hľa, v praxi i mladšia sestra víťazí a
         naväzuje mu svoje… Ó, Kutálek, kde si? A tetka Lotka je na neho katom: keď začne vykrámovať
         svoje nové idey, ona povie taký smiešny „nový vtip“, že sa všetci rozosmejú, a vážnosť ideí
         mladého filozofa padne do studne.
    </p>
    <p>
     „Človeče,“ riekne Lota, keď Paľko začne ,trhať všetky autority‘ a horliť za
         ,prehodnotenie všetkých hodnôt‘, „tys’ musel byť alebo v Norimbergu, alebo aspoň v
         Šelpiciach!“
    </p>
    <p>
     Paľko zagáni na tetu a v duchu ju menuje „starou husou“.
    </p>
    <p>
     Zato Martinko je neobmedzeným poveliteľom Marišky, čo ona ochotne uznáva a zvoní za ním
         ako kuriatko za kvočkou. Martinko v Kutálkovi videl iba moriteľa a ďaleko nie autoritu,
         leda pri infinitive cum accusativo.
    </p>
    <p>
     Gašpar Skladanský prvý raz videl Lejlu a bol očarovaný. „Princesa!“ podumal, žmúriac
         očami, „a to z drotárskej rasy! Kto by si to pomyslel!“
    </p>
    <p>
     „Milostivá pani, prišiel som vás potrápiť… starý dlh vyrovnať… A honorár si vymienim:
         dovolenie i slečnu portrétovať… Tvárička — hotový pastel…“ Mária s radosťou privolila…
         Potom išla s ním do garderóby… on vybral pre ňu staré, odložené hodvábne šaty… „Hľa, toto
         je pre mňa súce! Ach, tie farby… Každý záhyb bude kričať, vrešťať malebne!“
    </p>
    <p>
     „Chlapci, klavír potisneme!“ komandoval v sále a spolu i jedálni, „tu sadne naša zlatá
         maminka, a tu postavím svoje rárohy… Martinko, bežte do školy po tablový stojan! Postačí!“
         Máriu šiel maľovať olejovými farbami.
    </p>
    <p>
     Skladanský vôbec urobil v dome Gregušovom dojem znamenitý. Jeho veselá letora,
         dobrodušný smiech, groteskné výrazy, jeho česko-poľsko-slovenský jasyk, doplňovaný
         nemeckými frázami, jeho vysoká, elastická postava: to všetko bolo také exotické, zaujímavé
         a rozprestieralo po tichom, až filistersky zriadenom dome bájne ovzdušie voľného umeleckého
         sveta, dodávalo zdravému slovenskému vzduchu vyhľadanú arómu vyššieho duševného pôžitku.
         Júlia sama nad sebou sa divila: ona ťažko sžívala sa s novými ľuďmi, dlho zavierala pred
         nimi i um i srdce — so Skladanským jej bolo už v prvú minútu ľahko a slobodno. Márii sa
         páčila jeho otvorenosť a priamosť a pri tom všetkom nehlasná, nenaväzujúca sa galantéria
         proti dámam. On nedvoril, ale ctil si dámu, nelichotil, ale zabával. Greguš znal jeho
         architektorskú činnosť, jeho vehlas na viedenskom placi, obdivoval jeho hotové diela,
         obšírnu vzdelanosť a bezstrannícke, voľné, široké náhľady na svet. Lota ho mala rada: „že
         tak kuriózne hovorí“; on i starú pannu vedel zabaviť svojimi nápadmi, zveličeniami a opismi
         ľudských smiešností. No zaľúbil sa jej zvlášte preto, že vysmieval viedenským humorom
         odrodilcov-maďarónov, vedel o nich anekdoty v maďarsko-viedenskom žargóne a všelijaké
         komické príhody do Viedne došlých synov pusty. Šuhajci boli do neho prosto zaľúbení. Tak
         zvíťazil na celej línii, čo i verne zreferoval Andrejovi, ktorý mu blahoželal…
    </p>
    <p>
     S Martinkom a pod jeho protektorátom začal potom snoriť po celom Havranom a okolí.
         Pobehali lúky, pole, bory, hory, zámky, ale zvlášte preliezli celé Havrané od domu do domu,
         prezreli pôjdy, záčinky, humná, stajne, stodoly, domy zvonku i zdnuka, sliedili po
         džbánkoch, výšivkách, rezbách… Gašparovi Skladanskému bolo opravdivým oddychom a duchovným
         občerstvením „podiletantčiť si“ v maľbe, kresbe, leptaní. Tak ľudia ťažko umom pracujúci,
         ako filozofi, stratégovia (Napoleon), matematici, nachádzajú obľahčenie a občerstvenie v
         ťažkej šachovej hre, vyžadujúcej zasa len mocnú rozumovú činnosť. Ostatne jeho maliarske
         práce naskrze neboly diletantské: akvarely vystavoval na prvých výstavkách Paríža, Mníchova
         a Viedne.
    </p>
    <p>
     Skladanský s milým, zaľúbeným Martinkom poznačil si miesta, ktoré chcel zvečniť
         akvarelovými farbami. Paľko sa im pripojil a tiež pomáhal vyhľadávať zaujímavé kúty. No
         pred maliarom nevyšiel ani raz so svojimi novými múdrosťami, iba so tri razy spomenul
         Odoakra Kutálka…
    </p>
    <p>
     „A to je aký velikáš?“ pýtal sa Gažo Skladanský. „Súdiac podľa vášho obdivovania, musel
         vynájsť aspoň perpetuum mobile!“
    </p>
    <p>
     „Jestli kto, teda on ho vynájde… Ale možno, on neuznáva toho absolútnej potreby!“
    </p>
    <p>
     „Tak? O jé!“ Paľo sa začervenal. Jemu ukázal Gašpar Skladanský u Andreja niektoré
         štúdie, a chlapec s obdivom hľadel na umelca. Veď naozajstného, živého umelca-maliara videl
         po prvý raz v živote. Preto mu bolo ľúto, že o jeho milom Kutálkovi povedal: „O jé!“
    </p>
    <p>
     „Braček, tak ľahko sa ma nesprostíš,“ riekol po týchto skúsenostiach Gažo Skladanský
         Andrejovi, „či máš nabitú komoru a sklep zásobený?“ Zasadli pred obedom pod ľavú ohromnú
         lipu, na ktorej bola vzdušná filagória. Bolo po krátkom, výdatnom daždi, ktorý celý valne
         už zaprášený kraj vyumýval, vynovil, ako by ho bol lakom natrel. Listva parkových stromov
         zjasnila sa, košaté koruny dýchaly ako vysmädnutí ľudia po hojnom, chutnom nápoji. Záhrada
         celými širokými záplavami šírila vôňu po celom okolí.
    </p>
    <p>
     „Počúvam, žes’ Gregušovcov zaujal šturmom! Paľko tu bol a rozprával mi celé legendy. Že
         ideš i Lejlu maľovať?“
    </p>
    <p>
     „Našiel som hrôzu vecí, ktoré hodno maľovať, len by bolo času a šťastia. Ja ti hovorím a
         ver mi: každé umelecké dielo je zpolovice vecou šťastia, nech by tam hovorili, čo chceli o
         neomylnosti opravdivého talentu! Lož! Najtalentovanejší talent bez šťastia vyvedie
         osolstvo! Vieš, ja vlastne viac milujem maľbu než kalfas, ver mi. Otec nedovolil mi stať sa
         i profesiou piktorom. Mňa teší podarený akvarel viac než Todeskovo tuskulum, ktoré už
         prešlo i do histórie moderného staviteľstva. Viac! Ale šťastie musí byť pri všetkom. Teda
         počuj, čo idem stvárať, ak ma predčasne nevyhodíš!“
    </p>
    <p>
     „Prosím milosť… dom je dosť veľký. Len ma nepodpáľ, neobkradni a nezamorduj… Iné ti
         všetko povoľujem!“
    </p>
    <p>
     „Predne tri portréty: Máriu Gregušovú, samosebou sa rozumie, olejom — celá Viktória
         Colonna, tvár ako by ušla z obrazu renesančného. Potom, čuduj sa, Andrej: Babušu Bendovú.
         To bude akvarel! Len by oko stačilo a ruka… a chochmes, chochmes! Denner by mal z hrobu
         vstať len kvôli tejto starej tváričke, ale pritom dostať ešte dózu prehĺbenosti, viac duše,
         než má u starenky v belvederskej sbierke, že vraj len mladosť má právo na atribút krásy!
         Unsinn! Koľko jemnej, živej, vysokej krásy na vráskavej tvári tejto starej, zmrzačenej
         panny! Tieň okolo obočia, spravodlivý, umný pozor — ah, to ti je tiež krása. Nie, Andrej,
         tu máte pre maliara mnoho, veľmi mnoho. Po tretie, slečna Júlia. Nasilu som si ju vyprosil
         u našej maminky — neviem, či som sa nedopustil kolosálnej hlúposti… Či som sa neprenáhlil!“
    </p>
    <p>
     „Prečo?“ pýtal sa Andrej, zvedavo pozrúc na ohnivo hovoriaceho Gaža.
    </p>
    <p>
     „Neprenáhlil, nezaťal privysoko? Má to byť pastelová podobizeň; vieš, tak rokoko.
         Neviem, či utiahnem. Potom,“ pokračoval celý uradostený, „korheľ Knotek ti má na zadnom
         grunte starú pajtu! Amice, čisté Nizozemsko! To ti bude už niečo pod môj zub, pri tom sotva
         sa pokĺznem. Strecha otrhaná vyše vecnej možnosti, ideál malebného trhanstva, a na nej
         mach, ale aký mach… Patina sa ho chytila. Stena rozpukaná, vlhkosťou kolorovaná, farby
         pošmúrne, silné, len tak cez oči bijú, kričia, revú! A pod stenou hnojná barina! Haute
         gôut! Svieti, mihá sa, žije! To je niečo pre moje vodové farbičky… Tak ju namaľujem, že sa
         za nos chytíš!“
    </p>
    <p>
     Andrej sa musel usmiať nad Skladanského entuziazmom. Ako málo treba, aby bol šťastný!
         Postačí Knotkova hnojnica!
    </p>
    <p>
     „Hľa, pre činného človeka niet hlbokých žiaľov, niet zúfania,“ pomyslel si, „nemá kedy.
         Protivná lieň! A koho raz chytí, sovrie pevno a nechce pustiť!“ Myšlienka, že Gašpar ide
         maľovať Lejlu, rozčúlila ho. Už meno Lejla v ústach krásavca Gaža ho mocne dojalo: on ho
         vyslovil intímne, ako by mal k nej nejaké dávne právo. Andrej chcel ukryť pred Gašparom
         svoje rozochvenie, preto začal chladno:
    </p>
    <p>
     „Počuj, v tebe ožíva prvá doba vysokej renesancie: celý Leonardo dá Vinci! Stavby, olej,
         akvarely, meďorezy, leptanie, pastel, k tomu všetkému spievaš ako slávik, ba či nevieš
         robiť i klavíre a vojenné plány?“
    </p>
    <p>
     „Áno, tak, tak! Len je medzi nami nepatrný rozdiel, Leonardo bol vo všetkom majster, a
         ja som vo všetkom fušer. Ale čo si počneš? Nariekať, žes’ nie Rafaelom, Vincim? Plače
         nepomôžu. Človek kníše sa na tejto zemskej lopte, ako vládze. Len jedno nesmie už naskrze
         chybieť pri našom bratovi: poctivosť a svedomitosť. Kde tej niet, človek kradne Bohu dni a
         pácha hriech na sebe i na druhých. Ver mi, brat môj Andrej, ani od hlavného kasíra štátnej
         banky nepožaduje sa toľko škrupulóznej poctivosti a svedomitosti ako od umelca, básnika,
         spisovateľa. Kasírovi ľahko prídu na stopu nepoctivosti, nesvedomitosti, ale umelcovi veľmi
         ťažko, väčšina vôbec nikdy. Má ti on všelijaké kumštíky, šminky, mastičky, ktorými lacno
         zalepí slabé miesta, zaslepí oči, učičíka prísnu pozornosť. Umelec má sto ráz viac
         príležitosti kradnúť, zbíjať, falšovať verejnú listinu krásy a génia, a pri tom ho tak
         ľahko neprichytia, neposadia do chládku ako neverného šafára. On ti ďalej behá po bielom
         svete a kradne veselo ďalej. Majitelia ukradnutých ideí sú zväčša mŕtvi, a keď i žijú, sú
         to ľudia veľkodušní, hodia rukou na piráta! No ja aspoň toho som si istý, že mám čujné
         svedomie, mňa bolí každé slabé miesto, ako by som ho mal v deravom zube. Laborujem nad ním,
         stieram, zamaľúvam, premaľúvam, až mi duša praští a oči vyliezajú z tváre ako uvarenému
         rakovi. Ver mi, i plakávam od jedu, od zlobného, boľavého jedu, a radšej by som sa videl v
         kávovom mlynku čertovej matere, keď si kávu melie, než pred štafelajom. Pusto ti je, v
         hlave duní a zuní, si nešťastný, ubolený, ponížený! Odprosil bys’ každého žobráka na ulici,
         že sa opovážiš ešte dýchať. A ja pevne verím, že len takto povstávajú čestné, svedomité
         diela s adresou na akú-takú budúcnosť! Ľahkí robotníci málo vážia na vejačke!“
    </p>
    <p>
     „Možno, ty prestruhuješ. Veď počúvam o ľahkom tvorení, a ty bys’ bol taká tetka
         Trápelka! Cyrano de Bergerac šermujúc skladá ťažké sonety a pri pointe opovedano napichne
         protivníka na kocprd ako žabu. Sú vraj básnici, ktorí napísali za pol roka celý epos
         dočista, bez najmenšej korektúry, a pomimo toho vydali do roka päť sväzkov lyriky,
         preložili pol talianskej poetickej literatúry!“
    </p>
    <p>
     „Boh s nimi! Nejdem sporiť a odsudzovať, ale ja len myslím, že ani jedna žena neporodila
         zdravé decko bez bôľov!“
    </p>
    <p>
     „Ako Münchhausen otec svojho homunkula!“ usmial sa Andrej a láskavo hľadel na Gaža,
         ktorý nervózne chodil pred ním po suchom mieste, kam hustá koruna lipy nepripustila ani
         kvapky dažďa.
    </p>
    <p>
     „Teším sa ako decko! Také modely nekúpiš, a za groše maľuj viedenské ruže sáronské. Len
         tie platia… Bez nich by bolo zle s portretistami. Ale toto! Tu je čistý umelecký záujem, a
         pritom spoločnosť! Človek ožíva! Ó, príroda, na tvojich prsiach sať dosýta! Brat môj,
         hovorím ti, neviem, či som sa predsa nemal hodiť výlučne na maľbu, a nemariť čas na
         technike. Čert ber pľuckárenie! Ale vtedy by mi bol môj starý prosto hrdlo vykrútil… Na
         akadémiu som chodil tajne a tak musel dvom pánom slúžiť. Ešte poriadny murár, keď už
         chlapec nechcel šabľu nosiť a remundy trenírovať, môže patriť do ľudskej spoločnosti,
         hovorieval môj otec, ale maliar, bohém, trhan, a hlavne lump! On každého umelca pokladal za
         lumpa, a trochu mal i pravdu!“
    </p>
    <p>
     „A či sa chceš roztrhnúť? Jednou rukou budeš maľovať svoju Colonnu, druhou slečnu,
         pravou nohou Babušku a ľavou stodolu?“
    </p>
    <p>
     „Pekne-rúče jedno po druhom… Máriu v salóne, Lejlu bezpochyby na vzduchu… veď by som ju
         mal vlastne maľovať na oblakoch! Toľko vzdušnosti, éterickosti je v nej! A to až potom!
         Pajta neutečie, nenahnevá sa, nedostane nádchu, nezaženie piktora v čerty…“
    </p>
    <p>
     „S Máriou začneš, či s otrhanou pajtou?“ pýtal sa Andrej s úsmevom.
    </p>
    <p>
     „Ožívaš, ožívaš!“ zvolal Gažo radostne, „len sa posmievaj! Tak ťa rád! Už sa ani
         nehnevám, že máš tajnosť predo mnou. Maj, hoci desať, len sa mi vzchop! Načri zasa do
         života, načri múdro! Shoď balast filozofie čiernej! Pozri, ja verím v milého Pána Boha, ale
         do verkštatu mu nekukám, na prsty mu nehľadím, malieb jeho nekorigujem, a pritom mi je
         veselo. Srdce mi časom zapiští síce — ale veď sa nájde Anička pre milého Janíčka. A dobre!
         Tys’ komplikovaný ako orloj! Musíš sa zjednodušiť. Napíš svoj román! Tam sa vyžaluj a
         začneš nový v živote… Taký familiárny, bez jedu, dýky a… asfaltu!“
    </p>
    <p>
     „Ach, ani sám nevieš, synku, že ťa sám Boh poslal ku mne v onen prekrásny večer! Ak
         totiž môj život nie je mu na ťarchu! Ale ty nedaj sa mýliť. Pracuj i za mňa. Oba moje
         romány nebodaj zostanú fragmentmi!“
    </p>
    <p>
     Gašpar sadol na lavičku k priateľovi a rozšíril ramená na operadlo, dýchajúc do seba
         navlhnutý voňavý vzduch. Pred nimi stlala sa kyprá kvetná záhrada v pravom bohatstve zelene
         a kvetov, v úzadí strojná priehlbeň zotváranej verandy s lisnúcimi sa zlatými rámami
         obrazov a temnou zeleňou tropických rastlín, medzi ktorými belely sa busty a hermy. Na
         sklenej streche jagalo sa vyumývané slnko. Ono i vodomet oživilo a ako by ho bolo zažalo:
         horel a šumel ako tichý ohník. Nad ich hlavami vypýnaly sa dva hlavné, mohutné konáre,
         ktoré by mohly byť samy stromami, a to vekovými. Včely bzučaly neustále po kvetoch, celými
         radmi pily vodičku na kraji bazéna. Biele motýliky trepotaly svojimi žilkovatými krídelkami
         ponad hriadky. Veľké, tučné čmeliaky, títo basisti lietajúceho hmyzu, húdly svoj chorál,
         ale akosi nahnevano. Škrekľavý vrabec skackal po chodníku, pyšno, povedome, ako by záhrada
         jemu patrila.
    </p>
    <p>
     „Eh, je to všetko krásne, čo tu máš, ale chybí čosi, chybí!“
    </p>
    <p>
     „Vyčítaš mi, že mám pred tebou tajnosti,“ začal Andrej, oprúc sa pohodlne o operadlo a
         rameno priateľovo… „a dobre vieš, že ich byť nemôže… Keď som sa ti sveril so všetkými
         svojimi špatnosťami, prečo ti dnes niečo zatajovať, keď už žijem ako ovečka?“
    </p>
    <p>
     „A predsa, predsa! Jednu tuším máš. Daj pozor, aby nenarobila medzi nami biedy. Ostatne,
         nerýpem. Ale vieš, taký viedenský lapikurkár ti všetko vyňuchá. A ja ťa už poznám ako svoj
         vlastný hriech. Ale ty čušíš! A neboj sa, len čuš, zakiaľ to samo z teba nevyskočí.“
    </p>
    <p>
     „Len to nevieš, čo ja sám ešte neviem. Darmo sa chvastáš lapikurkárskym nosom!“
    </p>
    <p>
     „Možno, že viem viac než ty sám. A čo to bolo, keď si bol u mňa v deň môjho príchodu?
         Nočný exámen. Eh bien!“ Gašpar sa usmial, prešiel rukou svojou dlhou hrivou a doložil:
         „Nedbám, ale daj pozor: medzi takými ľuďmi, ako sme my dvaja, tajnosť je otravou
         priateľstva!“ Potom skočil a vyškriabal sa do lipovej besiedky, nad hlavou Andrejovou.
    </p>
    <p>
     „Mal by si tu napredku ratolesti dať očistiť,“ volal nadol a pooblamoval niekoľko
         tenkých vetiev. Ony padaly Andrejovi na lono: „Hľa, aké okienko. A výhľad! Braček, rozšíril
         som tvoj park do horizontu! Keď ztadeto pozrieš: všetko je tvoje! Zožrať to, pravda,
         nemôžeš, ani do pozemkovej knihy preniesť, ale je to predsa tvoje, tvojich očú, tvojej
         duše.“ Nahol sa z búdky cez ohromný konár a hľadel po kraji.
    </p>
    <p>
     „I vaše hory sú sviežejšie, mladšie, panenskejšie než všetky naše Kahlenbergy a Wechsle!
         Tuším, vám ich Boh stvoril hodne neskôr, neuspely ešte ostarieť, ošúchať sa! Ani zubatá
         tramvaj ich neprofanuje, ani nesedí na každej skalke amatér-fotograf. A ako tratia sa do
         diaľky, a zasa blížia, brachu, tuším ich máte na kolieskach ako fotele. A tamtá tuhá čierna
         čiara boru, štrichnutá širokým štetcom — silný maliar je náš stvoriteľ. Škoda, že širšie
         nevidno, že nevidno pôdu, osnovu — takto zdá sa, že hory nemajú na čom stáť, bojíš sa, aby
         sa neprepadly ako zle privŕtaná kulisa! Nie, musím tomu na koreň!“ a Gašpar liepal sa hore
         ratolesťami, až vyliezol vysoko nad búdku a sadol si dosť pohodlne medzi posledné rázsochy
         obrovskej lipy.
    </p>
    <p>
     Andrej pozrel za ním, hlava sa mu zakrútila.
    </p>
    <p>
     „No len sa skrbáľaj dolu, ani Katarínka neposmetá tvoje rozsypané koštialiky! Nerád mám
         také krkolomné žarty.“
    </p>
    <p>
     „Krása, krása a ešte raz krása!“ zakričal Gažo, hompálajúc dlhými nohami vo vzduchu, až
         Andrej ani hľadieť nemohol na neho.
    </p>
    <p>
     „Naozaj, načo je to! Najlepšie bude, keď nebudeš vládať nadol… Pošlem za tebou Mateja s
         vrecom!“
    </p>
    <p>
     „Braček, tu ti je pravá sloboda! Už viem, prečo vtáča tak bájne spieva, zora tak ladne
         maľuje, zvon tak tajomne zvoní, hoci má len jeden tón. Ony sú na výšave, na výšave!
         Sloboda, sloboda! Zeme sa netýkaš, tej hnusnej zeme, ktorá ťa otročí! Ani sám dýchať
         nemusíš, balzamický vzduch sám tisne sa ti do pľúc! Okolo teba nevyrovnaný čalún slnkom
         zbozkávanej listvy! Predaj svoje gobelíny a koberce Židovi, to sú iba handry… Tu máš
         rozbitý smaragd! On ťa kryje pred komisnosťou nízkej zeme, pred podlosťou ohavného ľudu. A
         tu pred tebou roveň, mozaika — nie mozaika, ale kamea, poskladaná rukou veľkého umelca.
         Jedna onyxová, druhá malachitová, tretia už z čistého diamantu najžiarnejšej vody. A na
         nich božským dlátkom vyryté sú línie, reliéfy, figúry, ornamenty. Zlatou stuhou rozdelila
         ich Kotlinka na dve polia, a menšie potoky ich zasa ďalej rozdeľujú… Dubina, krásavica, ako
         sa pýši, koketka! Ale čo po kráse! Mňa hlavne schytá cit slobody, veľký, nesebecký,
         rozplynul by som sa, rozdaroval prírode! Sloboda, nikdy som tak hlboko nepocítil tvojho
         božského dychu! S Bohom, Andrej, ja viac nesídem!“
    </p>
    <p>
     „Entuziast! Ako sa rozkrákoril… Skoro by som veril, že nesídeš. Predsa ťa, len Matej
         musí sniesť vo vreci!“
    </p>
    <p>
     „On tak rojčí,“ podumal pre seba Andrej, „a predsa mu srdce ticho bije, a nevie, čo
         znamená celou dušou privesiť sa na jednu osobu, na jeden jej pohľad, na jej vlnistú hruď!
         Nevie do sĺz a krvi túžiť za jedným milým, oddaným stisnutím ruky!“
    </p>
    <p>
     A ako by bol uhádol myšlienky Andrejove, zavolal Skladanský zo svojej vzdušnej výše:
    </p>
    <p>
     „Tak mi srdce búcha ako kladivo! Všetky vtáčiky odohnalo.“
    </p>
    <p>
     Záhradou blížil sa Ján Greguš v čiernom kabáte a glazeovaných rukavičkách a chcel na
         verandu. Andrej sa mu ohlásil zpod lipy neistým hlasom. Ako by sa ho bol ľakol, on, vyšší,
         mocnejší, bohatší. Ba akási triaška ho pochytila, keď uvidel Jánovu vysokú, mierno tučnú
         postavu, jeho dobrú, umnú tvár. Zdal sa mu iným, akýmsi prísnym, urazeným! Či sa proti nemu
         prehrešil? Prečo ho radšej nevíta radostným trepotom srdca, jeho, otca Lejlinho? Z nej arci
         padal i na otca odblesk miloty… ale i tiesne. Neraz Andrej cítil sa vinným pred Jánom
         Gregušom, neraz hanbil sa mu ukázať pred ospanlivé oči, byť prítomným pri jeho výmluvnom
         mlčaní, pri jeho tichom chodení sem i ta. No nikdy ešte nepocítil takej tiesne pred týmto
         dobrým, čestným človekom ako teraz, keď ho od poslednej shovárky s Júliou po prvý raz videl
         klátivým krokom ísť hore terasou k lipám. A predsa s hlbokým povedomím ctil v ňom
         dobrodinca. Áno, Ján zachránil ho od ruinu, do ktorého sa rútil, obopätý sieťou úžerníkov a
         príživníkov…
    </p>
    <p>
     „Sám si, Andrej,“ riekol Ján, prechádzajúc širokým chodníkom vedľa vysokého múru,
         oddeľujúceho panský dvor a záhradu od hospodárskeho širokého dvora, „prišiel som vrátiť
         návštevu tvojmu milému hosťovi… Veľmi sme mu radi boli. Ale, ako vidím, nie je doma.“
    </p>
    <p>
     „Doma i nedoma, vieš, on ako umelec pláva vo vyšších regionách; a ta mu návštevu
         vrátiť…“
    </p>
    <p>
     „Vitajte u nás, pán direktor!“ volal Gažo so svojej rázsochy, „nebude sa páčiť bližšie?“
    </p>
    <p>
     „Na takú revizitu sú už moje kosti nie súce!“ smial sa Ján, hľadiac do výšky. Gažo
         zručne sišiel.
    </p>
    <p>
     „Nuž čo, sú už vaše dámy prichystané?“ pýtal sa Gašpar, hlboko vydychujúc od lašovania,
         „po obede začneme so slečnou Lejlou.“
    </p>
    <p>
     Andrejovi Lutišičovi zasa srdce zastenalo pri mene devinom. Pozrel na Gaža, mocne
         dýchajúceho, rozpáleného neobyčajnou gymnastikou, na jeho sviežu, mladistvú, jemnú tvár, na
         krásne oko, lejúce prúd živého svetla, ako by ono malo v jeho duši nevyčerpateľný prameň a
         nebolo iba odbleskom denného svetla; pozrel na jeho zdravú, svižnú postavu, na zaujímavú,
         voľne vypätú hlavu s dlhými vlnistými vlasmi, ktoré mu padaly temer po plecia — a bolo mu
         strašno pomyslieť, že mu bude voľno hodiny a hodiny skúmavo hľadieť na Lejlu. V Andrejovi
         horelo srdce… Bol rád, že pred chvíľou neotvoril priateľovi srdce dokorán, ako už-už chcel
         a ako ho ponúkala mocná túžba, ba duševná potreba sdieľania strastí a radostí. I
         najzatvorenejší, horkastý človek prežije chvíle, v ktorých mu srdce žízni po vyznaní!
         Poetom je ľahko: oni vyžalujú sa Múzam.
    </p>
    <p>
     „Narobili ste, maestro, starostí mojim babkám. Ešte i sestra mudruje a radí pri
         oblekoch, a Martin chce byť už len maliarom!“
    </p>
    <p>
     „A do Kotlína sa chystáte na zábavu?“ opýtal sa Andrej.
    </p>
    <p>
     „Áno, a prosím ťa, prepusť nám hosťa! Keď je už raz v našom kraji, nech vidí i nás a
         tichú slovenskú zábavu. Lejla má citarovať, veľmi ju prosili,“ Andrej bol hlboko pohnutý,
         znepokojený… On nedožičí si vidieť devu, a hľa, ona veselo pláva žitím a nevedome oslňuje
         krásou svojou cudzích, chladných ľudí… Závidel im, závidel!
    </p>
    <p>
     „A ty nepôjdeš?“ spýtal sa Gašpar Andreja, nevediac, že otázkou privedie priateľa do
         rozpakov. Greguš s jemným taktom vmiešal sa:
    </p>
    <p>
     „Čo komu súdeno, veru ho neminie! Kotlínsky areopág i teba s nami hodil do jedného
         hrnca. Už je i Lutišič nebezpečný pansláv: taký chýr ide.“
    </p>
    <p>
     Andrejovi nebolo do areopágu, panslavizmu! Pre neho mohli hoci zajtra kotlínski panslávi
         vyhlásiť začiatok svetového panstva Slovanov, pre neho mohol pozajtre s Hagie Sofie spadnúť
         polmesiac a vztýčiť sa kríž osmokonečný.
    </p>
    <p>
     Nikdy ešte vo svojom pohnutom, rozmanitými bôľmi i rozkošami potrasenom žití nebol tak
         výlučne zaujatý jedným citom, jednou mysľou, jednou strasťou ako dnes. V ňom denne, možno
         práve dobrovoľným odlúčením sa a kerovaním Lejly, rástol a mocnel plam lásky. Áno, to už
         bola zrejmá, celú psychickú postať zaujímajúca náruživosť. Silnú má Andrej dušu, pevnú
         vôľu, že vedel sa opanovať.
    </p>
    <p>
     Ach, koľko času zmárnil, nepoužijúc síl svojich, nebom daných. Pravda, on dosiaľ i
         sobral všetky Bohom dané sily, aby vytrhol sa z krážu náruživých želaní, hoci boly čisté a
         vysoké, ale vír zašumel a niesol ho… Podobal sa lodi, ktorá dostala sa do prúdu Malstroma
         pri nórskom ostrove Varö. Podvodovou, zprvu nevidnou, neciteľnou silou schváti loď osudný,
         tajný vír a ide, ihrajúc príjemným kolísaním, ďalej a ďalej… A už je neskoro, neskoro —
         darmo loď rozpína plachty, kormidlom máše! Vietor nadýma vetrilá do prasknutia, kormidelník
         pracuje zo všetkých síl — vír berie svoju korisť hravo, nezastaviteľne, vždy bystrejšie a
         bystrejšie, až loď, hodená o skalu Mosken, spraští v celej sústave svojej a o chvíľu vír
         hlce rozdrvené sťažne a dosky. Ale i tá je možnosť, že loď vykeruje Mosken, skrúti sa a
         vypláva na more… Ale to more je pusté, pusté!
    </p>
    <p>
     Plná bola Andrejova duša smútku a túžby, nedotkla sa ho Gregušova schválna poznámka o
         kotlínskom areopágu.
    </p>
    <p>
     Andrej počul bol už i s druhej strany o nejakých nábehoch Kolomana Vizyho, ale to mu
         nebolo nič nového. Koloman Vizy, kde len mohol, rozširoval o ňom klebety a šíril zlé
         povesti. Andrej neraz bol v pokušení posvietiť tomuto pánovi svojím spôsobom, ale sa sám
         pred sebou zahanbil, keď si predstavil samého seba vo vážnom spore s Vizym. Sú protivníci a
         hanitelia, ktorí nezaslúžia ani statočného potrestania, keď trochu počkáš, potrescú sa
         sami. Lutišič skúsil v živote, že mu protivníci, podobní Vizymu, vždy sami nadbehli,
         potreboval len podržať oštep, sami sa nabodli… No Greguš mu riekol jedno-druhé z plánov
         kotlínskeho tábora, nakoľko čiperný, za vyzvedača priamo narodený Jozef Kaňúr mohol
         vysliediť niektoré podrobnosti z debaty kotlínskeho snemíka. To ho zarazilo a bolo mu na
         chviľu nepríjemné. Zamiešanie Andreja Lutišiča do kotlínskej histórie nemohlo byť
         nepríjemné iba Gregušovi a celej slovenskej strane: i oni neboli od toho podať Andrejovi
         príležitosť vysvietiť karty.
    </p>
    <p>
     „Tí páni vari rozmysleli si čerta na stenu maľovať!“ riekol Andrej a v jeho hlave
         povstal čudný chaos. On by bol rád povedať niečo veľmi príjemného Jánovi, ktorý mu tak
         zdražel, ale bez zavádzania, bez márneho plesku slov, za ktorými by nenasledoval strmý
         obrat, nejaký ostrý skutok, o ktorom by už nemohlo byť mýlky a pochybnosti. Už raz bol to
         čudný osud Andrejov často byť postaveným na krížne cesty, na rázcestia fatálne! Veď on už
         šibol určite jedným smerom a pevne myslel, že z neho už návratu a vybočenia byť nemôže.
         Šiel po širokej ceste úspechov, ctibažnosti, moci až po istú čierťaž, ani jedným zo svojich
         vrstovníkov nedosiahnutú v takom krátkom čase. A tu razom vidí krížom zasa novú cestu, keď
         i nie nepovedomú. A krášli ju, krášli rad utešených stromov, a tam na jej konci palota
         nikdy nevideného, nikdy nepocíteného, veľkého, nevysloviteľného šťastia! Stojí naozaj zasa
         na zvratnom punkte? Bolo by možné?
    </p>
    <p>
     „Oni čerta už maľovali a poriadne s nohami i chvostom,“ riekol Greguš, žmurkajúc
         ospanlivo očami. „I o pánu majstrovi balo vraj reč na Hrubom hostinci v Kotlíne.“
    </p>
    <p>
     Gažo Skladanský z rozhovoru medzi Jánom a Andrejom máločo rozumel. Robila mu ťažkosť i
         slovenčina, neznáme pomery, mená a bystrá reč, s akou hovoria ľudia, poznajúci sa od rokov.
         Im treba len slovo, len meno, a už sa rozumejú… No tu sa i Gažo pozastavil:
    </p>
    <p>
     „Čo to o mne, čo je to so mnou?“
    </p>
    <p>
     Andrej roztvoril na Greguša svoje belasé oči:
    </p>
    <p>
     „O Skladanskom? Čo im robí Skladanský? Veď ho ani neznajú!“
    </p>
    <p>
     „A to už neviem,“ riekol Ján s úsmevom a iskierkou v očiach. „Dosť na tom, keď im i
         maestro je tŕňom v očiach.“
    </p>
    <p>
     „Počuj, Andrej, ak ma jedného pekného dňa tí tvoji turkmeni pekne-rúče posadia do
         chládku, ty mi budeš zodpovedný! Ja ti túto búdu dám vyhodiť do povetria dynamitom, čuješ?“
    </p>
    <p>
     „To sa vám môže ľahko stať!“ riekol flegmaticky Ján Greguš, sadol na lavicu k lipe a v
         očiach jeho pod sklopenými viečkami zasa zamihaly sa skromné, slabé iskierky. „Závisí len
         od nejakého Vizyho, Zápyho, Varečkayho, a okúsite našu slobodu a konštitúciu. Vy si
         myslíte, že ste na nejakom Wartburgu?“ Obzrel sa šelmovsky po širokom, malému hradu
         podobnom kaštieli. Mohutný múr od gazdovského dvora mohol naozaj stáť i v pevnom hrade. I
         zubce mal navrchu a krytý bol prastarou korýtkovou škridlou, aká sa už nikde v Kotlínsku
         nepáli.
    </p>
    <p>
     „Áno, nie som síce na Wartburgu, ale na írečitej doméne Jeho Veľkomožnosti pána
         dobrodzieja, jasniewielmožnego Andreja Lutišiča de Havrané, Dečic et Liesko! To by boly
         pekné poriadky!“
    </p>
    <p>
     „Neboli by ste prvý, maestro; nezabúdajte, že ste s tejto strany Litavy… Iné kraje, iné
         piesne!“
    </p>
    <p>
     „Mňa napadnúť, mňa, viedenského architekta, člena cis.-kráľ. umeleckej akadémie?“
    </p>
    <p>
     „Upiekli tí už i univerzitných, cis.-kráľ. profesorov, svetlá, učencov svetovej povesti,
         ktorých mená stoja v starom vydaní Brockhausa!“
    </p>
    <p>
     Skladanský obzrel sa na Andreja, ako by ho volal na pomoc proti starému pánovi, ktorému
         sa zapáčilo zábavne zohýbať a mýliť cudzieho človeka.
    </p>
    <p>
     „Veď si ma povláčil po ,všech silných sveta tohoto‘, keď som ťa bol navštíviť v Pešti.
         Len mi tak hlava brnela od vysokých titulov, a tys’ bol s nimi na ,panebrate‘, a oni ťa
         prijímali ako budúceho ministra! A nebol to štátny sekretár, čo ma vo vašom klube obohral o
         tri stovky na makao?“
    </p>
    <p>
     „Áno, štátny sekretár, neskôr minister, ale…“ začal Andrej, no Greguš ho pretrhol:
    </p>
    <p>
     „To bolo v Pešti, a nie v Havranom, drahý majster, v tom je hák!“
    </p>
    <p>
     „Ale zákon, predsa i tu máte zákony! A pán direktor mi hádam len nebude chcieť
         nadišputovať, že jeho Havrané je exteritoriálne, kde neplatí to, čo je platné v Pešti alebo
         Debrecíne. Veď toho ani v Perzii niet, a ona je povestná neistotou. Maliarovi Lehrtovi z
         Mníchova ukradli pri Teheráne veľký slnečník; požaloval sa: o tri dni mal Lehrt svoje
         tienidlo a kmín svojich päťadvadsať na partitúre. A tu sme nie pri Teheráne, ale pri
         Budapešti, v ústavnom, liberálnom štáte! Nenarodil som sa síce v tomto raji, ani som
         neštudoval ,Corpus juris hungarici‘, ale ma preto pán direktor nepredá.“
    </p>
    <p>
     Gažo sa pomaly rozčuľoval a začal vážne sporiť s Jánom Gregušom, ktorého flegma ho
         dráždila, a vedieť nemohol, že Greguš vlastne robí podľa detskej pohovorky: „tu bijem, tu
         bijem, tam mi odskakuje“; vedieť mohol len toľko, že Greguš je nespokojný s Andrejom pre
         jeho odpadlíctvo od slovenskej strany, pre jeho peštianske politické dejstvovanie.
    </p>
    <p>
     „Zákon,“ ironicky, no ticho, s lenivou dôstojnosťou riekol Greguš, ktorý pri spore vždy
         vyznačoval sa až necitnou chladnokrvnosťou, „u nás každý zákon rovná sa čarodejnému poháru,
         z ktorého komediant-čarodej jednému meria biele, druhému červené víno, tretiemu vodu a
         štvrtému i jed… Dvojné dienko má u nás zákon, maestro, dvojné!“
    </p>
    <p>
     „Neveril som vašim protivníkom, neveril Lloydom a Journálom, ale teraz vidím, že ste vy,
         páni moji, veľmi zlí, veľmi zaťatí oponenti… Opozícia je pekná vec… i ja oponujem celý
         život — ale mieru znaj, človeče! Kritizuj moje dosky, ale mi ich nepodpáľ, že krivo sú
         šité! Haň môjho psa, ale mi ho nestrieľaj… sposmievaj môj obraz, ale mi ho neoblievaj
         vitriolom!… Ľudí áreštovať, sporiadaných, slávnych… Vagabundov ani u nás nepovolávajú na
         bankety!“ Gažo vhovoril sa do rozčúlenia.
    </p>
    <p>
     „A to áreštovanie sporiadaných ľudí je ešte len nevinný žart, maestro, oproti druhým ich
         kúskom… Tak, napríklad, áreštovanie celých ústavov, rozohnatie učiteľov, bezbožné ničenie
         dobročinných testamentov, legátov, odkazov, zhabanie fondov, múzea… odoberanie deťom chleba
         i budúcnosti, úradné otrokárstvo so živými deťmi, rozvážanie slovenských detí po
         dolnozemských trhoch ako ošípané…“ „Ešte poviete, že z nich guláš sekajú!“ „Áno, i guláš z
         nich sekajú v duchovnom smysle; berú im materinský jazyk, dávajú svine pásť, devy prznia
         prípadne…“
    </p>
    <p>
     „Vari dedinské deti učia po maďarsky!“ zasmial sa jedovato Gašpar, „v Havranom alebo na
         Lehôtke!“
    </p>
    <p>
     „Áno, nielen abecedu, i Otčenáš, v Havranom i na Lehôtke!“
    </p>
    <p>
     „Nože, čo povieš ty? Rozhodniže už medzi nami,“ obrátil sa Gažo na Andreja, „mne je už
         teplo. Zdá sa mi, pán direktor neodpustiteľne zveličuje… Veď uznávam: národnosť sem,
         národnosť ta, pekne, keď si ju bránia, za ňu rojčia, za ňou boria sa; ale to je už
         prepiatosť neuznávať v štáte predsa civilizovanom, v strednej Europe ležiacom, jednoliatu
         platnosť zákona a obyčajný občiansky poriadok! Hovoriť o kanibalizme, o násilnom odvážaní
         detí, o áreštovaní nevinných, poriadnych ľudí! To je prosto nemožné, že by tu s človekom
         čestného postavenia, nerobiacim škandále, mohli narábať ako s utečeným hoviadkom. No,
         hovor!“ Pýtal sa rozdráždeno a hľadel na Greguša polozlobným okom. V ňom bola hustá
         usadlina viedenských žurnálov! Ani sám nevedel, ako ustavičné čítanie židovských orgánov i
         nepredpojatému človeku sugesciou nanúti istú mienku.
    </p>
    <p>
     „Konečne na mojej verande sa ti nič nestane,“ pomaly hovoril Andrej, a chtiac vyhnúť
         priamej odpovedi, doložil: „Ale ak ťa tam vonku chytia na maku alebo na hruškách,
         pravdepodobne prídeš mi bez klobúka!“
    </p>
    <p>
     Greguš myslel pozorovať v hlase a výraze Andrejovom rozpomienku na hlas a výraz jeho z
         čias, keď pred veľkou cestou vrátil sa z Pešti, rozorvaný na duchu, rozbitý na tele, s
         alúrami a vkusmi vyslúžilého asfaltistu. Veľká, umne využitá cesta, spojená s hlbokým
         štúdiom histórie národov, filozofie, histórie umenia, kultúry, odorvala Andreja od
         všedných, nízkych pochopov obyčajného tuctového maďaróna; ona naučila ho hlavne, že nie na
         taký spôsob povstávajú a rastú národy, ako slýchal v škole a čítal po novinách a ako by to
         chceli mať plochí a pritom vlastne len na blízke, chatrné osobné ciele a interesy upriamení
         patrioti. Nahliadol, že prísť na koňoch v moderných surkách a šnurovaných kabátoch s
         hodvábnou podšívkou, zaraziť s mitrhy hotový ústavný štát so siedmimi atelkuzskými
         paragrafmi pred tisíc rokmi je podlá bájka pre poloblbé deti… Porovnanie veľkých, zašlých i
         jestvujúcich svetov a ich diel v oblasti politiky, kultúry a myšlienky, so smiešne malým,
         úzkym napínaním sa tunajších „velikášov“, muselo ho odcudziť od bežného politikasterstva a
         priblížiť k ľuďom skromným, no iskrenným, stojacim na tých istých osnovách, na ktorých
         povstaly oné veľké tvorby a kultúry… On to videl i v knihe, i vlastnými očami vo svete.
    </p>
    <p>
     Greguš vedel o jeho vnútornom obrate a pokladal jeho terajšiu neutralitu predsa len za
         obdobie prechodné, a nové nádeje v ňom vznikaly. No dnes, pri ostrej srážke s Gažom,
         zazdalo sa mu, ako by už bledly vysoké dojmy Andrejovej Odysey a od neho ako by zavialo
         oným surovocudzím aristokratickým duchom, ktorý už raz zmaril Jánove všetky nádeje na
         prinavrátenie sa bludného syna pod otcovskú strechu, kam ho tak divne, neočakávane volal i
         duch nebohého Imra Lutišiča, pred smrťou jasno prezrevšieho. Nepáčil sa dobrému Gregušovi
         Andrejov tón, nepáčila sa mu jeho bledá tvár a divný plameň očú! Nešípil on iskry, od
         ktorej vzplanul!
    </p>
    <p>
     „Ostatne, páni moji, ako len zachcelo sa vám v tomto krásnom čase kaziť si predobedné
         chvíle špatnými biedami politickými? Ako môžete kaziť si chutnanie rozborom našich
         neslávnych, zmätených dní? Dní všelijakej nízkosti, upadania vkusu, poníženia ľudských síl
         mravných a intelektuálnych. V dňoch takých lepšie je vysťahovať sa na osamelý ostrov. Tys’,
         Greguš, i tak večne v plebejskom ovzduší bied a bojov za materiál, ktorý je nanič!
         Vyhadzuješ mi na oči môj aristokratizmus, a nepochopuješ, že je on základom histórie. A čo
         chceš bez historizmu? Ním ťa bijú, i tvojich. Ako si nevážiť historizmus, keď chcete žiť
         ako ľudia? Mačky nemajú historizmus. A čo je môj aristokratizmus? On je koreň a základ
         historizmu: nezabúdam na rodičov, starých rodičov, dedov, pradedov, opatrujem po nich psie
         kože, zlaté gombíky s mentiek, špatne maľované kontrfaje; a keď nás to robí sto, tisíc, je
         z toho história, právo, je z toho ľudský život, a nie život králikov a žiab, ktoré zabudnú
         už na rodičov, majúc ešte žubrienkový chvostík.“ Andrej sa málo rozčúlil pri dlhej
         rozprávke, ktorou ušiel zpod dláviacej ruky Gregušovej.
    </p>
    <p>
     „Dobre, ale treba zostať i s aristokratizmom pri svojom národe!“ riekol Greguš.
    </p>
    <p>
     Andrej, ako by ho neporozumel, pokračoval:
    </p>
    <p>
     „Pah! Všetko to páchne! Pozri radšej na záhradu, na park, na velebné koruny
         historicko-aristokratických stromových velikánov! Nie je to oáza vo vašej púšti? Ach, otec
         môj, Ján! Prichádzaj, občerstvi sa, zabúdaj tu na kujonov a hmyz… Prichádzaj, ale nielen
         vždy po povinnosti, pod pazuchou účty a akty! Keď vidím podlhovasto složený papier s tým
         ,tekintetes‘, vzbúri sa vo mne i dávno umŕtvený nerv!“
    </p>
    <p>
     Andrej hovoril s čudným, zúfalým výrazom na tvári. Skladanský sa zľakol, či zasa neupadá
         do svojej krutej melanchólie… „Kam čert nemôže, pošle filistra,“ pomyslel si, ešte vždy
         rozladený nad Gregušovým neoprávneným, a ako sa mu zdalo, neúprimným žalovaním sa na
         uhorské pomery. Nemohly mu vyšumieť večné hymny liberálnej viedenskej tlače, ktorá z
         Uhorska robí Arkádiu a vzor ústavného, až hyperslobodného štátu. V Gregušových rečiach
         videl nevďak a plané rezonérstvo…
    </p>
    <p>
     Greguš sa sberal; i on pozoroval, že Andrej akosi kysne. Skladanský ho odprevadil po
         bránu.
    </p>
    <p>
     „Azda sa nehneváte? Viete, ja by som sa nemal do toho ani pliesť — no — stáva sa! Moje
         služby dámam — poproste slečnu — o druhej začneme!“
    </p>
    <p>
     „Egoisti sú oni, tvrdí egoisti,“ hovoril sám sebe Ján Greguš, kráčajúc vo svojom čiernom
         kapute domov. Prišlo mu na um často opakované slovo Hlaváňovo o slovenskej džentre:
         „Nebolia ich naše rany, netešia ich naše sviatky.“
    </p>
    <p>
     „Egoista je i umelec,“ rozmýšľal Ján po ceste, „on je libela, ktorá vznáša sa len v
         teple a výslní národného šťastia, výšky, blahobytu; egoista je i aristokrat, hoci v ňom
         prúdi naša krv! Robí on históriu, pre cudzích. Oni obidvaja pestujú svoju osobu, a môžu ju
         vysoko vyvinúť. Čo jej prospeje, to je i dobré i čestné, čo jej nechutí, čo ju momentánne
         nedvíha, je cudzie, čo by i rástlo na vlastnom ich záhumní. Ja už zúfam z nich. Štrbík ešte
         nezúfa, nedávno ma ešte vysielal, aby som Andreja pripravil na nejakú prosbu stražianskych
         národovcov! Pripravím ho ja pekne! Štrbík dúfa… treba na to naozaj žulová viera Bohu
         oddaného človeka.“
    </p>
    <p>
     „Čo povieš na týchto ľudí?“ spýtal sa Andrej, keď Ján zmizol za rohom domu.
    </p>
    <p>
     „Počuj,“ blyslo mi umom, „či sa oni naozaj hýbu cudzími silami, dlhými rukami zvonku?
         Veď je niečo strašného taká obžaloba, taká ničiaca, všetko negujúca kritika, čo hovorím
         kritika, nihilizácia! Zákon: dvojné dno, jednému vraj tak, druhému inak, neistota osoby,
         neistota fondov, nezabezpečenosť testamentov, odkazov, legátov! Veď to nemôže byť ani v
         korzárskom zbojníckom štáte na ostrove Paparapetule! I tam panuje istá zbojnícka, pirátska
         honetnosť a istý poriadok! Eine Rauberehre! A tu Greguš hneď pri mojej prvej visite
         rozpráva mi cooperovské piratérie, mohykánske výpravy do cudzích revírov, hovorí čosi o
         rúcaní škôl, štepení krvi, tam ho vie sám Ján Nepomucký! Netrpia tí ľudia na dobrovoľné
         krivkanie a škúlenie? Nie sú naozaj nástrojmi široko založenej protištátnej intrigy zpoza
         hraničných stĺpov?“
    </p>
    <p>
     Andrej neodpovedal, s odchodom Gregušovým upadol do bezcitnosti: slová Gažove vnikaly mu
         iba po ušné bubienky a tam šumely pustými zvukmi, nezachytenými mozgom. V hlave panovala
         len jedna myseľ, ťažká, zožierajúca…
    </p>
    <p>
     „Ostatne, čo ma po vašich abderitských zmätkoch; dobre si povedal, že je tu pravá
         Antikyra; keď len máte pekné ženy, dcéry a pitoreskné pajty!“ Skladanský skokom opustil
         terasu a sbehol do záhrady. Andrej videl, ako sa prudko, elasticky zohýba, tratí v zeleni
         za fontánou a zasa vystiera v celej svojej dĺžke.
    </p>
    <p>
     „Betuška!“ zavolal vysokým tónom Gažo… Betuška zjavila sa vo dverách Matejovho bytu.
    </p>
    <p>
     „Prileť sem, holubička — ale prines v zobáčiku tenké drôtiky a nite! Rozumieš? Tvoj otec
         má všetkého dosť vo svojom surdíku!“ Naozaj, Matej mal nahotove všetky možné pomôcky,
         kremeslá, materiál, často potrebný v domácnosti. I také veci vedel vyhrabať po svojich
         kuticiach, záčinkoch a kasničkách, ktorých bolo treba iba raz za desať rokov. Betuška vo
         chvíli pribehla s drôtikom a niťami a zostala už pri Gažovi, ktorému musela udávať, ako sa
         ktorá kvetinka po slovensky volá.
    </p>
    <p>
     „Tys’ milá prašina, Betka, keď sa vydáš, kúpim ti hodvábnu šatôčku, a či už máš frajera?
         Skoč ta k stene, utrhni tri klince, hop!“ Betka sa zapýrila a odskočila za klincami.
    </p>
    <p>
     O chvíľu vrátil sa Skladanský pod lipu s hŕbou natrhaných kvetov.
    </p>
    <p>
     „Pozri, Andrej, ako som sa nevinne zabával — kvietky, dietky, pletky…“ Andrej sa strhol
         ako zo sna…
    </p>
    <p>
     „Nevinne!“ riekol mrzuto, „skmáše mi temer celý flór záhrady, a ešte že nevinná zábava…“
    </p>
    <p>
     „Nebanuj,“ tešil ho Skladanský. „Po prvé, takú vyberanú kytku uvijem, akú si ešte
         nevidel — vieš, do farieb sa rozumie náš brat Klex-Flex. A nehanbím sa za túto nevinnú
         zábavku: mohol môj učiteľ Hana Makart páchať suché metly s pávím perím, môže Skladanský
         zbásniť zo živých kvetov neveľký kvetový madrigal! Ad vocem Makart. Pomáhali sme mu, mladí
         šuhajci, pri kartónoch pre veľké slávnosti. A on na nás vždy: ,Arbeiten, arbeiten,
         arbeiten!‘ To je potrebné! Neverte, chlapci, planým rečiam o geniálnosti bez roboty. Každá
         lieň vedie k ohlúpnutiu. ,Arbeiten, arbeiten, arbeiten!‘ Tak teda vidíš, pracujem,
         pracujem, pracujem na kytke.“
    </p>
    <p>
     Gažo rozkladal kvety po stole, sostavoval, prirovnával, viazal na drótiky niťami.
    </p>
    <p>
     „A po druhé, syn môj, kytka má vážnu úlohu, pripevním ju k ľavému pliecku slečny Júlie
         Gregušovej… A keďže i kytku budem spolu s ňou maľovať, nuž musí byť vo farbách prekrásne
         zharmonizovaná so šatami, pleťou, a najmä očami, očami, brat môj. Takých očú niet viac s
         tejto strany ekvátora. (Na tamtú i tak neverím, ako neverím na Franz-Josefsland, pokiaľ ta
         neprídem. Lebo sú takí trubirohovia, čo v Boha neveria, ale vo Franz-Josefsland veria, a
         predsa ten prvší má hodnovernejších svedkov.) Ale Lejline oči! Už tá ich farba, tá farba… A
         ja mám k tomu iba hlinky! Zo zore a bleskov večernice mal by som čerpať. Ale ani s tým by
         som nevyšiel: výraz, výraz, výraz! Darmo sa umoríš s „arbeiten“, ak nemáš v duši tvorivého
         ohňa pre také vysoké ciele! Ako preniesť, upevniť Lejlin pozor? Ak neuhádnem aspoň
         približne zachytiť na podobizni zvodný, jasavý záblesk hlbokej otázky, prosiacej o
         rozriešenie, ak sa nemihne na pastelke aspoň tieň tej sladkobôľnej nežnosti, ktorá sídli v
         očiach nádhernej devušky, praštím papendekel ta do vašej hnilej rieky a štifty rozdám
         uličníkom! Nech nimi po stenách babrú!“
    </p>
    <p>
     Skladanský sa rozohnil, ako vždy, keď hovoril o niečom novom a krásnom. Jeho mladistvá
         nervnomenivá tvár zblčala a prižmúrené oči sa roztvorily. Boly neobyčajne jasné.
    </p>
    <p>
     Keby Gašpar bol vedel, že mučí Andreja, nebol by pokračoval, no on myslel, že mu robí
         radosť a napokon vytiahne z neho hravo priznanie, posmelí ho k priamemu, rozhodnému kroku.
         A Andrej, hoci už myslel, že nevydrží, že musí zastaviť, pretrhnúť bôľny chválospev, alebo
         ujsť, mlčal a zostal, dobrovoľne oddávajúc sa mučeniu, pri ktorom bolo i niečo omamujúceho,
         sladkého.
    </p>
    <p>
     „Dobre, že máš toľko nuansí pri ružiach,“ hovoril ďalej Gažo, preberajúc sa kvetmi a
         narábajúc s drôtikmi a niťami. „Vidíš, táto ohnivočervená by nešla k jej pleti, ubila by
         ju, a mohla by oslabovať tiché teplo v jej očiach… Tu nažltkastá ružička, polorozvitá, ako
         z masla! Ej, nedal by som ju za slepého koňa… Betúniami to všetko pospájam, z nich máš celú
         škálu farieb. Klinčeky budú horieť tichými, diskrétnymi plamienkami… Výborne! Vlasy? Vlasy
         neozdobíme — ony sú dosť krásne, a zvlášte je dobre, že sa im rozumiem. Také ti u mňa na
         pastele vyjdú mäkké ako hodváb, len pohladiť. Myslel bys’, že som každý vlások osobitne
         kreslil — ale to nie, to sa dosiahne smelými črtami! Keď pozrieš na ne, ako bys’ oči
         položil do páperia!“
    </p>
    <p>
     „Nedávno si prišiel, a už tak zovrubne si prezrel pôvaby našich dám! Teba by sa maly
         chrániť, nečušíš!“
    </p>
    <p>
     Gašpar pri svojich maliarskych prípravách a pri usporadovaní kytky ani nezačul, že hlas
         Andrejov má náruživý, trasný timbre. Urážal ho nadšený opis Gažov, keď sám sotva letkom,
         mysľou opovážil sa dotknúť Julkiných krás. A ešte šťastie bolo: Gažo nie vždy tak
         nežno-delikátne hovorieval o ženských pôvaboch. No Gažo nič nebadal a drkotal ďalej:
    </p>
    <p>
     „Pozri, bude? Však je pekná? Ako vlnia sa farby jedna do druhej. Predstav si to milé,
         panensky útle pliecko v úzkom bledoružovom rukáviku a potom pleť mladého hrdielka,
         ružovejšiu než všetky ruže Kasanliku… ej, škoda, preškoda, že sú tie vaše dedinárky také
         skúpe s inkarnátom… Tu na „lonte“ je drahá kožtička. Ak by nie králica móda, upäly by sa po
         briadky, skryly ako mrkva do zeme, len štice by von trčaly. Darmo prosíš o kúštiček toho
         hrdielka, biedny majster Pinselmayer!“
    </p>
    <p>
     Skladanský ukazoval Andrejovi vo vytiahnutej ruke hodne veľkú, plochú, podlhovastú kytku
         naozaj majstrovsky poskladaných kvetov. Polorozvitá, bledožltá ruža bola v strede…
    </p>
    <p>
     „Z kvietia nevyžijeme,“ riekol Andrej trochu pokojnejšie, keď nazrel, ako z Gašpara
         Skladanského hovorí naozaj dielu svojmu dušou oddaný umelec s celou detinnou,
         prostosrdečnou naivitou, zvláštnou len vysokým prírodám.
    </p>
    <p>
     Na verande už bola prikryla Katuša, obracajúc sa medzi stolmi, kvetmi a sochami ako
         pstrúža. Matej niesol misu polievky, vážne prestupujúc po koberci vo svojich bielych
         vyšívaných kapcoch. Namáhal sa pritom, ako by misa vážila pol centa.
    </p>
    <p>
     Pod obedom Skladanský neustal hovoriť o svojich maliarskych plánoch, ktoré ho do hlbín
         duše zaujímaly. On vôbec vedel sa oddávať dielu s celým srdcom, ruval sa s ním vo dne, v
         noci sa mu o ňom snívalo, pri obede o ňom drkotal, nedbajúc, či ho rozumejú, či nie, a keď
         dielo skončil, strovil a so všetkých strán doplnil — potom ho už hodil a nemyslel naň viac.
         Takí ľudia nenechávajú po sebe fragmenty, túto kliatbu ináč veľkých duchov, najmä
         slovanských.
    </p>
    <p>
     „Čo sa len tak hrozne namáhaš!“ povedal Andrej, sadajúc k obedu.
    </p>
    <p>
     „Lebo nie som lenivý slovanský obor! V pravde! Vaši najväčší ľudia, geniálnejší než prví
         Nemci, zanechali vám samé torzá… Skončiť, skončiť — a to nejde bez hrozného namáhania. Čo
         zanechal váš Puškin? Jeden celok, a ináč samé torzá, zlomky, nedokončené veci. A váš
         Lermontov? Čo je jeho Héros nášho veku? Mozaika zlomkov… Ešte i zlomky pozostávajú zo
         zlomkov… A Gogoľ? Najväčšie jeho dielo — Mŕtve duše — zlomok. My sme oveľa menší, ale
         statoční, my skončíme… Len smrť nás prekazí. Vašich prekazí dobrý obed alebo makao!… Ale,
         človeče, čo neješ? Veď poriadny motýľ viac potrebuje na fruštik!“
    </p>
    <p>
     Andrej by bol dnes skoro naozaj vyžil z kvietia. Málo jedol a vôbec necítil sa dobre.
         Kázal si podať čiernu kávu — po obede si ľahne na hodinku.
    </p>
    <p>
     „Len si ľahni, hľadíš mútno,“ povedal Skladanský, ktorý jedol na slávu, „a si
         rozmrňavený! Či som ti nenatrepal dosť hlúpostí? Do pol piatej bude trvať moja seansa s
         Lejlou, príď, pomôž, poraď a potom sa vyvezieme k Mahutám, znám tam o peknej partii,
         obzrieme; alebo ma povezieš na svojom skvostnom Havranovi do boru! Ach, tam pieskom sa
         sladko vozí, ako by s tebou anjel letel… Ak sa mi bude dariť s princesou (ty, Andreas,
         naozaj ona šibe na princesu!), máš mať vo mne veselého spoločníka, kolesá ti budem lámať,
         jazyk vyplazovať zo samej radosti, ale ak budem fušovať, hoď ma do Knotkovej hnojnice.
         Bratku, na siahu je hlboká!“
    </p>
    <p>
     Andrej obliekol chalát a ľahol si na diván, Matej potiahol čalúny „nahusto“, takže v
         galérii bolo šero.
    </p>
    <p>
     „Bár by bola tma!“ myslel si Andrej, obrátil sa k stene a rád by sa bol vnoril do
         tuhého, tvrdého sna. Ale spať mu nedalo tuho bijúce srdce, hlava, ktorá rozpaľovala sa raz,
         a raz zasa stydla. I noha začala ho nepokojiť. Cítil v nej ako by ďaleký, nyjúci, trasľavý
         pohyb, ktorý tíchol, prestal a znova rastúc vznikal… To už dávnejšie nebolo. Šiel na neho
         strach, že bude musieť ležať pre šetrenie nohy…
    </p>
    <p>
     Razom sa trhol, ramenito zdvihol sa na lakeť… Aká to divá myšlienka?! Premýšľal. Či sa
         ho už naozaj chytá poverčivosť? Odkedy chodieval do Gregušov, nebolo v nohe toho nyjúceho
         citu, čo vystal, zasa ho pokúša… A jemu skrsla pred dušou chvíľa, keď Lejla, mysliac, že mu
         je ťažko ísť, podala mu mladé, strunisté ramienko a nútila ho oprieť sa naň… Ach, on sa
         neoprel, on sa len dotkol, a cítil pritom sviežosť najkvetúcejšej mladosti…
    </p>
    <p>
     „Bože môj, Bože môj!“ zastonal a tuho zavrel oči. „Komu sa požalovať? Skladanský by sa
         mi vysmial, a veď sám hovorí o nej ako zaľúbený! Gažo, Gažo, z teba nehovorí len čisté
         umenie, ty netúžiš len po onom ,arbeiten‘, po skončení diel! Zdá sa mi, ty by si mi bol
         zlým spovedníkom! Štrbík? Suchý, upokojený človek! Celý v politike zahrúžený! Mária? Ach,
         Mária by pochopila — ale ona jej mať, mať! Nie, nemožno mi ukázať sa Júlii na oči, pri
         Skladanskom iste nie! Niečo mi hovorí, že s ním pred ňou bolo by mi veľmi ťažko, nevydržal
         bych.“
    </p>
    <p>
     Andrej Lutišič razom našiel sa v strašnej nálade.
    </p>
    <p>
     Pozvonil, Matej pribehol. Ničím mu nemohol ulahodiť. „Ty ma chceš usmrtiť, človeče!“
         zavolal Andrej. „Nevidíš tam čalún nakrivo? Nehovoril som ti, že chcem mať šero?!“ Matej
         chytro zatiahol čalún. „A aká to káva?“ zavolal a prevrhol šálku. Káva sa rozliala po
         novinách, „Marš! Nech ťa oko moje nevidí!“ Matej zmizol ako duch a zostal sedieť pri
         dverách, ťažko vzdychajúc.
    </p>
    <p>
     Pred smutnou vŕbou na závodí bol hustý, nízky trávniček, udlapčený nôžkami Marišky,
         ktorá sa na ňom rada bavievala; naň postavil Gašpar Skladanský svoj cestovný maliarsky
         štafelaj s poľným, nízkym stolčekom. Júliu usadil na pletený, prútený záhradný stolec so
         zahnutým operadlom pred samú smutnú vŕbu. Za ňou spúšťaly sa až na zem tenunké prúty,
         obrastené striebristým, jasnozeleným lístím. Bolo to jasné, vzdušné úzadie, a predsa len
         nie pustá „diera v povetrí“, škvrna alebo čierna tabla ako na obyčajných podobizniach.
         Lejla mala naozaj sedieť na ozajstnom vzduchu, pri vŕbe, ktorej mäkká zeleň zvyšovala pyľ
         jej prekrásnej pleti. Krásnu kytku pripäl jej k pliecku. Veľká kytka nebola by súca na bál,
         ona nezvyšovala krásy živej Lejly, zato mala úlohu obraz vyzdvihnúť, oživiť.
    </p>
    <p>
     „Prekrásne! Tak!“ ticho hovoril Skladanský, preberajúc sa v truhličke s pastelovými
         štiftmi, „teraz prosím len na malú chvíľku pozhovenia, ak možno, nehýbať sa, pre kontúry,
         slečna, aby bola podobnosť… potom, už budete slobodnejšia!“
    </p>
    <p>
     „Keď hrkocete s farbami, a mne prichodí ticho sedieť, je mi ako niekedy za decka, keď mi
         mal doktor zub vytrhnúť… Tiež klepotal čímsi v truhličke a ja som, úbohá, sedela na
         foteli…“
    </p>
    <p>
     „Nie, zub vám nevytrhnem, ale ináč môžem vás uraziť, ak budem babrať!“
    </p>
    <p>
     „To nebolí!“ smiala sa Lejla, „čo by ste zo mňa i opicu urobili na svojej lepenke!“
    </p>
    <p>
     Skladanský ľahkou rukou črtal kontúry, prizerajúc sa často prižmúrenými očami ostro na
         Lejlu. Ju rovno bodaly do líc jeho oči, takže sa červenala; zdalo sa jej, ako by jeho
         prenikavé pohľady prebíjaly sa cez ľahunké, bledoružové šatočky. Skladanskému išlo o
         podobnosť a o neprinútený, voľný pohyb sediacej devy. Preto dlhšie črtal a naprával…
    </p>
    <p>
     „A teraz už voľne, slečna, tak ako inokedy, bezstarostne, ani nemyslite na to, že vás
         maľuje niekto… Môžeme sa shovárať, ak ľúbo, môžete čítať. Martinko môj ľúbezný, doneste
         sestričke knihu…“
    </p>
    <p>
     Skladanský bral z truhličky pastelové hlinky, črtal, stieral a miešal farby nasucho
         papierovým stieradlom, a pritom ustavične vstával so stolca, odchádzal na krok-dva, pozeral
         na robotu a zasa na Lejlu, a opätne na robotu.
    </p>
    <p>
     Júlia chcela čítať — ale skoro položila knihu na lono, Gažovi išly ústa ako mlynček. Ona
         už privykla na jeho pohľad, plný svetla a prenikavý, ba pri jeho žartoch už ani
         nepozorovala jeho skúmavé, ostré pohľady… Martinko stál obďaleč…
    </p>
    <p>
     „Slečna má zdravé nervy!“ povedal Skladanský, odložiac štift a pracujúc stieradlom.
         „Mnohé dámy zamdlievajú pri seansách. Pani Rezi Todeskovú držaly tri komorné, a predsa im
         kväcla.“
    </p>
    <p>
     „Ja len čítam a počúvam o nervoch, ale vlastne ani neviem, čo je to… Možno, nemám nervy,
         alebo omdlievajúce dámy robia komédie!“
    </p>
    <p>
     „Nie celkom tak; pred rokom mi pózoval Tirolčan, chlap ako hora, vyše siahy, svalnatý,
         nohy ako stĺpy, kotrbu ako tur… Mal pol hodiny zotrvať v nebárs ťažkej polohe: nad tichou
         horskou vodou kloniť sa a čiahať po vodnej ľalii. Postavím obra, kľačí, naťahuje sa…“
         Skladanský vzal zasa štift a začal punktovať. Bodku kládol k bodke.
    </p>
    <p>
     „No, pán Skladanský, mne je ľahko pohodlne sedieť.“
    </p>
    <p>
     „Ale vy nie ste Tirolčan, nebeháte celý život za divými kozami po Alpách!… Maľujem,
         dobre mi šlo. Hľadím, môj Goliáš v krátkych pulideroch začne blednúť. Ponáhľam sa zachytiť
         pózu… naraz čľap! Obor leží v žumpe dolu hlavou a vo vzduchu klátia sa dva čongále ako dve
         mýtne brvná. Skočím, ťahám, ledva som ho vyteperil… A čo myslíte… valibuk zamdletý! Ani
         kúpeľ v žumpe ho nevzkriesil!“
    </p>
    <p>
     Júlia sa zasmiala a teraz už zradila, že boly chvíle, v ktorých išla na ňu mdloba…
         „Dobre, že tu niet žumpy!“ povedala. Gažo prestal krákoriť a pilne maľoval.
    </p>
    <p>
     „A tak, nadnes dosť! Ďakujem tisíc ráz…“
    </p>
    <p>
     Martinko, ktorý zo skromnosti nešiel Gašparovi za chrbát, ale chodil netrpezlivo po
         brehu Kotlinky, priskočil prvý k rebríčku…
    </p>
    <p>
     „Jula, ako žije!“ zavolal a pozrel s obdivom na človeka, ktorý za pol tretej hodiny
         vyčaril na obyčajnú lepenku taký div. „Ale nie si taká pekná, Lejla, nenamýšľaj si!“
         Prihrnula sa domáca kritika: Mária súhlasila s Martinkom, Lota dlho hľadela na nehotový
         náčrtok. „Hm, hm,“ povedala, „ak tak očká uhádnete ako škuty — bude to slávny obrázok!“
         Naozaj, vlásky boly temer hotové a podarené. Nenadarmo sa Gažo popredku chválil pred
         Andrejom, že budú také mäkké, ,keď na ne pozrieš, myslíš, žes’ oči vložil do páperia‘.
    </p>
    <p>
     „Posledný raz,“ smial sa Gažo, „dovolím pozerať nehotové dielo… Veď je to len tak
         zhruba! Ešte mi obraz urieknete.“ Obozretne zakryl lepenku a prosil Júliu, ktorá sa na
         obrázku nepoznávala, aby vec ta skryla, kam Zuza alebo Kača nepríde prípadne s vechťom.
    </p>
    <p>
     „Je to veľmi nedotknuteľné, ako pavučina, ľahko dá sa sotrieť, a keď tým srdečne
         potrasiete — suché farby opadnú.“
    </p>
    <p>
     I on sám bol spokojný. Vec bola na začiatku, ale línie boly verné, smelé, postavenie
         nenútené, živé… Ešte v tom nieto duše. Treba ju ešte len vdýchnuť. Konečne prišiel z
         kabinetu Ján. Martinko ho chytil za ruku. „Tata, pán staviteľ… Lejla.“ Chlapec bol vo
         vytržení… „A po seanse oldomáš,“ riekol Ján. „Letuška, daj priniesť niečo pod zub!“
    </p>
    <p>
     „Nie, nie!“ bránil sa Gažo, „vlkovu kožu prepíjať, a vlk ešte v hore! Možno, napokon ma
         ešte poženiete!“
    </p>
    <p>
     Zpoza mosta bolo počuť Andrejov vozík… Všetci čakali, že Lutišič zjaví sa na moste, no
         miesto neho bežal cezeň jeho malý kočiš Ďurko.
    </p>
    <p>
     „Volá ma gazda!“ riekol Skladanský a odobral sa od Gregušovcov, prešiel mostom k
         faetonu. Júlia zostala sama pri smutnej vŕbe, potom prešla na trávnatý breh Kotlinky,
         zkadiaľ mohla vidieť oboch priateľov. Z posunkov bolo vidno, že Gašpar Skladanský prehovára
         Andreja zostať, pozrieť na jeho prácu. Andrej neodpovedá, hľadí tupo pred seba, ľavou rukou
         tríma opraty, v pravej má bič. Kníše ním nad okrúhlym chrbtom koňa. Júlia vidí jeho tvár na
         tuhom úslní. So striešky mäkkého klobúka padá na ňu ostrý tieň, zvyšujúci temer chorobnú
         bledosť tváre. Júlia vedela, že pre Andreja je ťažko prežiť deň a nepobaviť sa u nich; veď
         on to ani netají a hovorieva Márii, že sú to jeho najmilšie hodinky, aby len nebol im na
         ťarchu, a hľa, dni idú za dňami, a on nechodí. Neklame ju teda obava; jej znova a znova
         zunia v duši jeho čudné reči v besiedke, keď jej nevinnou hrou prišiel do extázy. Hovoril o
         čomsi hroznom a trápnom a… tajnom. „Strach, mátoha, mora“ ho dusí, má na duši nezacelenú
         ranu, hriech, z ktorého by sa rád vyspovedať. Čo to len môže byť? Lejla nemohla odohnať
         čiernu, úžasnú myšlienku: Andrej v rodine, i tak rozorvanej, spáchal nejaký zločin! To by
         mnoho vysvetľovalo: jeho melanchóliu, jeho utiahnutosť, jeho trápne reči. Áno, nad ním visí
         temný oblak, z ktorého môže udrieť hrom. A drahý otec je s ním tak úzko spojený, či hrom
         nemôže zasiahnuť i strechu ich tichého domu? A sám Andrej, aký nešťastný, dumný, a hovoria,
         časom i zúfa! Júlia badá, že život otvára jej i svoje temné strany a že v ňom nepanuje len
         samá jasná pohoda! Tu razom i cudzie bôle — nemá dosť sama na svojich dumách a smutných
         chvíľach?
    </p>
    <p>
     Prvý raz v živote jej Andrej chýbal po tieto dni; teraz, keď na neho hľadela zďaleka,
         bolo jej jasné, čo ju tak nepokojilo a dráždilo. Bola často mrzutá, nespokojná. Predtým,
         keď prišiel — veľmi pekne — ona sa príjemne s ním pobavila, rada mu zahrala, zaspievala;
         veď on tak umne a pokorne vie počúvať. Neprišiel — i tak bolo dobre, žila pokojne ďalej,
         keď ju dumná nuda nadišla, vybrala sa i s mamou k Ruženke alebo do poľa. Ale teraz jeho
         schválne vyhýbanie ich domu bolo jej mrzuté, a hlavne utvrdzovalo v nej obavy, rozduchovalo
         v nej zvedavosť a zlú predtuchu, či už nehromadia sa nad jeho hlavou následky nejakého
         osudného skutku? Opätovala si jeho divné slová, a čím hlbšie premýšľala o nich, tým viac
         upadala do trápnej neistoty a bázne. Najhoršie, najtrápnejšie chvíle prežívame nie v
         hotovom, istom, známom nešťastí, ale vtedy, keď sa chystá, keď sa blíži, keď nám hrozí, keď
         neznáme jeho veľkosť, jeho dosah… Lejla, hľadiac na oboch priateľov za Kotlinkou, s istotou
         očakávala a prvý raz živo si želala, aby Andrej skočil s vozíka a prišiel.
    </p>
    <p>
     No skoro bolo vidno, Skladanský neprehovoril Andreja. Sadol k nemu a vzal mu z rúk
         opraty. Júlia vyšla na slobodné miesto, Skladanský ju zazrel a zdvihol klobúk.
    </p>
    <p>
     „Ba či sa ani neobzrie,“ pomyslela si, už temer urazená, a slzy jej boly blízke. Na
         pozdrav Skladanského odvetila pokynom ruky. Koník trhol, a ako to u rysákov býva, hneď s
         miesta začal bežať svojím rýchlym krokom, plavným behom… Lutišič sa neobzrel a vozík zmizol
         za topoľmi.
    </p>
    <p>
     Lejlino mladé srdce naplnilo sa horkosťou a úzkosťou. Vzchopila sa, prebehla most a o
         chvíľu sedela na úzkom stolčeku u Babušky Bendovej. Veď ona sa vždy upokojí u Babušky. Ona
         ju vie potešiť svojimi prostými, vždy vernými rečami.
    </p>
    <p>
     Babuška sedela pri svojom oblôčku a pracovala na veľkej veci: Skladanský u nej objednal
         veľkú plachtu pre svoj ateliér a prosil ju o skoré vyhotovenie. Už mnoho dní presedela nad
         vyšívaním a sama v sebe uzavrela, že v tejto práci ukáže všetko, čo vie a môže.
    </p>
    <p>
     „To musí byť bohatý pán,“ riekla Bendová, „a chce ma i maľovať! Povedala som, že v
         Havranom je dosť mladých dievčat… No páni majú čudné myšlienky!“
    </p>
    <p>
     „On je u Lutišiča… i u nás maľuje mamu i mňa.“
    </p>
    <p>
     „A rozumie ti i môjmu remeslu, anjel môj. Veď aj iní chvália, ale pán maliar vie prečo:
         Len sa vždy dozveduje, kto ma tomu učil! Sám Pán Boh! Nuž ale páni na Boha málo dajú; ty im
         never, duša! On je nad nami, požehnáva i tresce, buď pochváleno meno jeho.“
    </p>
    <p>
     Lejla sedela tichučko na stolčeku, oprela sa lakťom o útle kolienko Babušky a hľadela
         lúčistými očami na tvár svojej dôverníčky.
    </p>
    <p>
     „Veru divné myšlienky!“ riekla, nespúšťajúc oka s Babušky, ktorá ani na chvíľu
         neprestala vyšívať; „bol u nás dnes tvoj sused, Babuška, Lutišič. Mnoho čudného mi
         nahovoril; i do úzkosti ma nahnal, i ľúto mi ho bolo. Ach, Babuška, on je taký nešťastný…“
         Lejla vyspovedala sa starej panne od duše i sverila jej celú svoju tieseň, všetky obavy,
         ako i to, že upodozrieva Lutišiča z nejakého zločinu, dosiaľ neodkrytého.
    </p>
    <p>
     „Čo robiť, Babušenka, čo robiť?“ Lejline oči slabunko navlhly.
    </p>
    <p>
     „Vieš čo, dievka moja, s pánmi pozor! Ale keď sa ti chce v niečom priznať, nuž opýtaj sa
         ho rovno, čo je to, nech pomenuje vec rozumným, pravým menom, a čo ti povie, povedz mame,
         najlepšie mame! Počuješ, Juliška — prosto rovno mame. Mama má všetko vedieť o tebe, i keď
         ti žabka na chodník skočí, i keď sa ihlou do prsta pichneš!“
    </p>
    <p>
     „On hovorí tak temno, a mne sa zdá, Babuška, ako by sa mi chcel sblížiť tesno, tesno! Za
         ruku ma bral… ach, Babuška, bolo to čudno…“
    </p>
    <p>
     „Lutišičovci boli čudáci vždy. Starý Imro. Pán Boh mu daj odpočinok, bol čudák nad
         čudákmi. Niekedy skúpy ako čert, za tri suché halúzky ľudí dral, sám sebe nedožičil, do
         týždňa mäsa nejedol… a taký boháč! Druhý raz smyslí si čosi, povolá k sebe celú bandu
         daromníkov, ľahtikárske ženštiny, Cigánov, komediantov, a cez celé týždne hučí kaštieľ
         hudbou a spevom. Dukáty rozsýpa starý čudák. A zasa ho chytí skúposť, všetko vyženie,
         zapraženú polievku je celý rok. Boh ho potrestal, vzal mu jediného syna, hovoria, umného a
         dobrého šuhaja… A keď už išlo s ním ku koncu — smyslel si, že je i chudoba na svete, i
         začne ju kŕmiť, zaodievať…“
    </p>
    <p>
     „A o mladom čo hovoríš, Babuška?“
    </p>
    <p>
     „O terajšom? Boh ho zná! Čo prišiel k nám, kaštieľ bol vždy tichý — dvor mu trávou
         zarastá, hovoria ľudia, málokoho prijíma u seba… A či tam možno všetko znať? I on je pán, a
         predtým nemal nič. Chodí do vás? Hm, hm… Len ty, dievka moja, všetko mame povedz a všetko
         bude dobre! Tvoja mať je číre zlato!“
    </p>
    <p>
     Že na takú prostú vec Lejla sama neprišla! Mame treba všetko povedať a opýtať sa, ona
         iste vie niečo. A „pozor s pánmi“, to je tiež pravda!
    </p>
    <p>
     „Ach, Babuša, aká si ty múdra!“ riekla Lejla, a celá jej tieseň uletela kamsi preč.
         Babuška sa usmiala, a odložiac vyšívanie, pohladila Lejlu po hlávke.
    </p>
    <p>
     „Moja múdrosť je len taká sedliacka! Čo viem, poviem, a mám svätý pokoj. Ale čo tak
         zriedka chodíš na Hŕbky! Mne bolo už za tebou clivo. Mamičke povedz, že o týždeň budú
         hotové jej vložky. A tebe, holúbok, skoro budem vyšívať do výbavy? Narástla si ako z vody.
         Rada by som sa toho dožila. Len si takého vyvoľ, čo v Boha verí, vie pracovať a nikdy
         necigáni, ani len toľko, čo by za necht vošlo. A tam už môže byť i chudobný!“
    </p>
    <p>
     Lejla sa začervenela a položila hlávku na lono Babuškino. Babuška jasno čula, ako deve
         srdce bije, a na lone cítila teplo jej tváre. Keď Lejla zdvihla hlávku, mala oči zaslzené…
    </p>
    <p>
     „Ešte i plakať! Čo komu súdené, to ho ver’ neminie! Hore hlávku, dieťa moje!“
    </p>
    <p>
    </p>
   </div>
   <div type="chapter">
    <head>
     VIII. Dve politiky. Prvá.
    </head>
    <p>
    </p>
    <p>
    </p>
    <p>
     „Práve zato nesmieme prestať kuť železo, ako-tak rozohriate. Čo prvý oheň nedožeravil,
         dožeraví ustavičné, mocné kovanie,“ hovoril dekan Jozef Surinský v kotlínskej čitárni, v
         bibliotéke, z ktorej vydávali poučné a zábavné knižky na požičanie. Ta totiž svolal
         niektorých dôverných ľudí na poradu, večer mal byť koncert s malým divadelným kusom, a tak
         i vhodná príležitosť vážne pohovoriť o národných dielach kotlínskeho kraja. Išlo o to, keď
         i tak blížia sa snemové voľby, nedať uhasnúť dobrému plameňu, rozpálenému na Zubrove, ale
         usporiadať druhý, ešte hromadnejší manifestačný tábor v príhodnejšom, centrálnejšom kraji,
         než boly Stoháre so Zubrovom; tak niekde okolo Stražian, Havraného. I železnica tade ide.
         Chyba, že na Zubrove neboly masy roľníckeho ľudu, mala sa napraviť, dediny maly byť
         mobilizované. Dosiaľ bol hotový hlavný plán: všade robiť za shromaždenie náladu, predbežne
         vo všeobecnosti. Dosiaľ bolo ustanovené: podhorský kraj mal na starosti dekan Surinský,
         jemu pri boku mal pracovať Dr. Ján Milanec. Starému pánovi bolo už ťažko tarágať sa po
         skalných cestách hornatého vidieka a liezť na kopanice a lazy, Pánu Bohu za chrbtom
         ležiace, po veterných planinách, kde len raz do roka duje: od Michala do Michala totiž, na
         to naozaj vyhľadávala sa mladá sila a ľahšie telo. Hlaváň i tu tisol doktora dopredku,
         dával mu príležitosť osvedčiť sa pri skutočnej, vecnej, horkej práci, pri dielovom,
         demokraticko-ľudovom, reálnom „pôsobení“, o ktorom tak mnoho hovoril a písal, vyčítajúc
         „skysnutým veľkopolitikom“, „fantastom“ a „frázistom“, že ženú sa za idealistickými
         utópiami, lietajú v oblakoch, tratia pod nohami pevnú zem a zanedbávajú ľud a „drobnú“
         prácu okolo neho. Tu bolo teda všetko pohromade: ísť medzi ľud, poznať ho i jeho potreby,
         poradiť, „drobným“ i nedrobným pôsobením ho ošťastniť. A práca tam bola obľahčená
         mnohoročnou činnosťou dekanovou, ktorý síce neznal hesiel o „drobnosti“ práce, ale mnohým
         dedinám stal sa bol anjelom-zachrániteľom. Tak podhorskú obec Kriváky prinútil silou, možno
         povedať, aby kúpila pasienky a vyrúbaniská a odplatila veľkú sumu bez značnej pôžičky, len
         ručnou prácou v horách drevárskej veľkofirmy. Pravda, pašienkam boli radi páni Kriváci, ale
         „darmo“ rúbať a furmaniť nepáčilo sa im: dekan poslal svoj záprah, sám chytil do rúk sekeru
         a ťal celý deň… Sami mu ju nasilu z rúk vychytili a zahanbení chytili sa do práce. A tak
         pán doktor už nemal orať v celine, ale pôde hodne už skyprenej „starým pánom, ktorý nad
         hrobom visí, a chce sa mu pajácovať“. Jeho úlohou bolo za tri dni škriabať sa horami a
         planinami, nespať na mäkkom a prípadne na obed suchý chlieb zaliať „slabým“ alebo len
         vodou.
    </p>
    <p>
     Daniel Kukliš vzal na seba ťažkú úlohu pohýbať podľa možnosti záborským okresom (Záborci
         u neho mleli), veľmi chatrne navštíveným národnou prácou. Stražiansky kraj prevzal Greguš
         so Štrbíkom; im poruke bol znamenitý, neúnavný stolár Jožko Kaňúr. Nezanedbávajúc svojho
         remesla, každú prázdnu minútku, zvlášte nedele a sviatky, využil na ohnivú agitáciu,
         poučovanie a posmeľovanie. Jeho statná „spoločnosť“, ktorá hneď pristúpila k práci, už mala
         v každej obci svojho dôverníka, ktorý mal budiť záujem o tábor, predbežne vo všeobecnosti,
         a držať ľudí v evidencii. Hlaváň mal troma dňami pred táborom pobehať centrálny okres,
         ktorý bolo ľahko pripraviť z blízkeho Kotlína a ktorý mal vydať hlavnú masu inteligencie i
         ľudu. Kotlínčanov samých mal v poslednú chvíľu i sobrať Ďurko Malatin, ktorý znal všetkých
         po mene a bol obľúbený pre svoju veselú, zábavnú letoru, pre vychádzky a radovánky, ktoré
         vedel zriadiť, a ako pyrotechnik, okrášliť slávnym ohňostrojom… Iba povetrie ho často
         sklamávalo, darmo bol prvým meteorológom a prorokom počasia! Raz sa tak rozohňostrojil, že
         skoro vyletel i sám do vzduchu. Na šťastie stálo ho to iba nohavice a švihácku, krátku
         plyšovú kacabajku, akú len on nosil na šírom Slovensku.
    </p>
    <p>
     Kuzmín upozorňoval širokú klientelu mocného, starého svojho ústavu, glejári mali prísť
         do nohy pod velením Jána Mikulu a mali tvoriť, ako disciplinovaný cech, istú políciu, aby
         všetko išlo riadne, bez najmenšieho pohoršenia. Knihár a polokníhkupec, a už i tlačiar
         Východný mal zaopatrené všetky možné vydania na osvetu ľudu, advokát Durina dostal úlohu
         rozdeľovať skupeninám miesta, dbať najmä o prostý ľud, aby mal zábavu, a pritom zručne
         rozdávať darové brošúrky a Východným pre túto príležitosť vytlačené letáky a národné
         piesne.
    </p>
    <p>
     Všetko sa malo diať s najväčšou obozretnosťou, aby nebolo popredku veľa daromného huku,
         ale tým viac jednomyseľného, hromadného účinku.
    </p>
    <p>
     Havranovský katolícky farár Hranilovský, človek všade vážený, miernotichý, prevzal na
         seba oznámiť vychádzku vrchnosti. Po oznámení malo sa začať razom a hlučno pracovať na
         heslo, dané Hlaváňom.
    </p>
    <p>
     Tu prišly nápady pokútnych novín a zvesti o novej, zriadenej nepriateľskej akcii.
         Surinský hneď šípil, že by mohli ochladiť slabších, preto pozval poradu. A skutočne,
         malodušných ľudí je všade dosť; niektorí začali premýšľať, či je radno do zubrovského ohňa
         liať nový olej, či by nebolo lepšie odložiť dielo na lepšie časy, či je oportúnno,
         diplomaticky, či je osožné rozpaľovať hnev na skok pripravujúceho sa nepriateľa.
    </p>
    <p>
     „Práve naše druhé vystúpenie, riadne, zákonné, dôstojné, bude najlepším ospravedlnením i
         Zubrova,“ hovoril Hlaváň na niektoré malodušné obavy. „Teraz utiahnuť sa, mlčať, zaliezť do
         kúta pred paličskými článkami štrébra a Žida, pred akýmisi chýrmi, roznášanými po meste
         Burdulom a Kopytnickým, znamenalo by uznať svoju vinu… Hľa, prichytili ich, čušia! A veď
         nás už všetko dopredku sáče. Mňa sa všade pýtajú, kedy pôjdeme zasa na Zubrov. Verte mi,
         ľud náš žízni po nejakom nevšednom, duchovnom občerstvení! Nie je on takou lenivou masou,
         ako by sa zdalo, ale potrebuje náraz, potrebuje našu iniciatívu!“
    </p>
    <p>
     „Čo sa týka prichystávaných vraj nápadov,“ riekol Ján Greguš, ktorý bol tiež prišiel i s
         rodinou na kotlínsky koncert, „sme čiastočne pripravení na obranu. A konečne, prizrime sa,
         kedyže nás vlastne nenapádajú? Ktorý z nás otvorených, ako-tak činných, neskrývajúcich sa
         národovcov nemusí denne brániť sa proti nápadom? Veď vydržujú už celú literatúru novinársku
         kvôli nápadom na nás, pre zvírenie proti nám obecenstva. Bola by hanba, aby nás maly
         pomýliť chýry a plátky!“
    </p>
    <p>
     „A teraz, keď nám pribúda nových sviežich síl,“ riekol Hlaváň, „keď nové sily rozširujú,
         prehlbujú národný program práce, volajú, aby sme šli k ľudu, k tomuto základu nášmu. Keď
         rastie medzi nami radikálnejší odtienok, ktorému ide všetko pomaly, keď dostávame do seba
         svieži kvas, ktorým sa preporodí to, čo sa ostarelo, osvieži, čo skôrnatelo časom a vplyvmi
         ľudí zastaralých, v konzervatizme strnulých!“
    </p>
    <p>
     I tí, čo prišli na poradu odrádzať od meetingu, elektrizovaní jednomyseľnosťou a zvlášte
         Surinským, z ktorého starých očú viala veselá, duše podmaňujúca smelosť, fascinujúca
         odhodlanosť, uznali, že je súrno urobiť niečo a začať so shromaždením. Keď len samým sebe
         budeme kázať, nič nevykonáme. Samých seba presviedčať niet potreby, ale vnášať treba do más
         dobré myšlienky.
    </p>
    <p>
     Nie ani tak sám smysel rečí, ani nie hrdé a tvrdé slová Surinského, ale už sama nálada,
         ktorú priniesla do porady jeho mohutná osobnosť, odzbrojila pochybovateľov. Z neho
         vychádzal elektrický prúd, mocné sugerovanie… Veď i pochybovači chceli len dobre, a dobre
         je niekedy i ostať v rezerve, vyčkať manéver protivníka. No presvedčili sa, že toho
         vyčkávania bolo už dosť, protivník manévroval a vymanévroval nás zo všetkých pozícií…
         Surinskému bilo radosťou staré bojovné srdce! A predsa i sám bol tuho napadnutý so strany
         nebezpečnej, zasa mal tuhé dopisovanie s biskupskou kúriou a hrozila mu kanonická vizitácia
         ad personam. Toho roku odňali mu obyčajnú, slávnym, nebohým biskupom založenú fundacionálnu
         podporu pre chudobné fary.
    </p>
    <p>
     Tešil sa tichou, úprimnou radosťou mladý Kukliš. Danko bol človek suchej životnej
         praktiky, činný, hospodársky, obozretný ,múčny moľ‘, ako ho posmešne nazval Milanec; no z
         jeho múky boly chutné koláče. Tiež nebol bez nástrahy: zavesili mu na hrdlo absurdný
         proces, ktorý robil mnoho starosti, išlo o tretinu ráztockého mlyna, bez všetkého právneho
         základu napadnutú, mlyna, ktorý len on spravil cenným. Hlaváň ho síce uisťoval, že prehrať
         nemôže — no čo nemožno prehrať, keď do toho búši politika?
    </p>
    <p>
     Už mala porada prejsť na podrobnosti a iné diela, keď vstal advokát Durina. Na hladkej
         tvári mal sladký úsmev, ktorým chcel vyraziť: ,hovorím síce, ale nerád‘, a začal niečo
         šušlavým hlasom:
    </p>
    <p>
     „Veľactení páni!“ V ľavej ruke držal notes a v pravej ceruzku; medzi rečou ceruzou
         poklepkával na čiernu došticu noticky. „Ešte nepočul som vo veľactenej porade otázky, či my
         nejdeme s takzvanou vychádzkou čiže meetingom, či, ako sa niektorí predrečníci vysloviť
         ráčili, táborom — intra parentesim rečeno, termínom zastaralým, odbytým — či reku nejdeme
         rajtovať pred sedlom? Či nejdeme osádzať na vežu filigránsky pozlátenú makovicu prv, než by
         sme nielen vežu, ale čo len základy veže hotové mali? Nie je pre nás odstrašujúcim, smutne
         poučným príkladom záhubné dejstvovanie našich predchodcov, ktorí bez náležitých,
         dostatočných prostriedkov v roku meruôsmom zaviedli náš národ do strašného závozu,
         obetovali toľko životov a imaní, hrali a nič nevyhrali, leda nenávisť mocných susedov a
         posmech nasledujúcich pokolení?“
    </p>
    <p>
     V tichej spoločnosti bolo badať pohnutie. Niektorí vstali s miest. Kuzmín napravil si
         okuliare a oprel sa mocno na operadlo malého divána. Starý šedivý Roháčik potriasol hlavou
         a nervno pohladil dlhú bielu bradu. Surinský hľadel na mladého rečníka v nedorozumení.
         Danko Kukliš bol bledý, iba Hlaváň usmieval sa, ako pri niečom nepeknom pristihnutý žiačik.
         Bol prekvapený. V Jánovom kabinete v Havranom boli mladí ľudia skromní — a tu, hľa, už idú
         tuho do raži. Ďurko Malatín skočil s miesta a začal chodiť drobnými krokmi po izbe.
    </p>
    <p>
     „Chcete urážať našich dobrovoľníkov?“ riekol Roháčik, dobrovoľnícky veterán.
    </p>
    <p>
     „Som hlboko presvedčený,“ pokračoval Durina, „že všetky naše kroky v takom alebo
         podobnom smere sú tlčením vody a krútením povrazov z rosy a vetra. Kdeže sú garancie zdaru?
         Kde je tu niečo praktického, kde je tu niečo reálneho? Reálneho, hovorím! Či to nie je
         vlastne na poľutovanie smiešno, otriasať hlúpe kopce a hluché skaly dajakým národným
         spevom, dajakou hejslovanskou mačacinou? Ako vidíme a počúvame, zubrovská pohuľanka — proti
         ktorej som svojho času a na svojom mieste hlas svoj pozdvihol — pán doktor Hlaváň je
         svedkom —, zubrovská — no, poviem nelíčenú, reálnu pravdu, popíjanka ničoho nám neuštedrila
         okrem hodne hlavybôľu a silného, na celú vlasť rozprestierajúceho sa zhrozenia mravného i
         politického. Či ste s celým Zubrovom omastili rascovú polievku chudobného človeka, zaodeli
         mrznúcu sirotu, odhovorili žráča a pijana od nemiernosti a pálenky? Druhá hromadná
         korhelica bude ešte bezvýznamnejšia a rozsrdí iba mocných… My musíme začať od koreňa, a
         hlavne, musíme zmravnieť a mravne vplývať, ako napísal slávny Ján Odoaker Kutálek, ktorého,
         žiaľ, nevidím v porade, hoci sa už od týždňov zdržuje v múroch tohto mesta!“
    </p>
    <p>
     Protest padol ako bomba. Starší páni sedeli priamo omráčení, nie ani tak obsahom
         Durinovej reči, ako jej tónom, hodne povedomým. A ako to často býva, nenadály útok prišlo
         odraziť skromnému, malému človeku.
    </p>
    <p>
     „Od zubrovskej vychádzky,“ riekol skromne pri dverách sediaci knihár Východný, „minul
         som viac kníh a časopisov než pred vychádzkou za celé tri roky. Vykážem knihami…“
    </p>
    <p>
     „O dobrých následkoch zubrovskej vychádzky a shromaždenia nemožno pochybovať,“ ozval sa
         kupec Veles, „i s ohľadom na praktické výsledky. Ja som od tých čias osadil po dedinách
         štyroch dedinských statočných kramárov, všetko našich ľudí, a ide im dobre; zdarne čelia
         židovským úžerníkom, a už niektorých znemožnili za taký krátky čas! Piati noví sa
         prihlásili, len by som stačil… A predtým som darmo chodieval za nimi!“
    </p>
    <p>
     „A vy, pán doktor, pochybujete o mravnom dojme pohuľanky, či popíjanky?“ ohnivo, so
         srdcom hovoril dekan, ktorý otváral udiveno svoje staré, no ešte iskrivé oči na mladého
         pravotára, usilujúceho sa robiť sladkastú tvár, hodne opovržlivú a fádnu. „Veď ja už
         päťdesiat rokov hrdlujem sa s naším nehybným ľudom, vadím sa s našimi mešťanmi, bohujem i
         prosím, hreším i modlím sa, zeme im nadobúdam, lichvu im veľadím, krstím ich, sobášim i
         pochovávam, učím i trescem, prevelebnú sviatosť dvíham týmito starými rukami — ale takého
         všeobecného, práve mravného dojmu som ešte nikdy nezbadal, aký sme dosiahli vydarenou
         zubrovskou vychádzkou. Žiaľ, pán advokát nebol na Zubrove, a preto krivo súdi. A že by
         Zubrov neznamenal iné než hromadnú korhelicu, páni moji, okrem pána doktora Durinu, sme
         všetci svedkovia, že každé jeho slovo je krivda! Spití sme boli, ako apoštoli v deň
         päťdesiaty, nie muštom, ale duchom. A že sa vrahovia budú na nás srdiť? Aká to malodušnosť!
         Beda by bolo, keby sa z nás tešili a nás chválili!“
    </p>
    <p>
     Dekan bol naozaj „na bozkanie“, ako šepol Kukliš susedovi Kuzmínovi. Dankovi odľahlo po
         dekanových slovách. Dekan hovoril síce strmo, ohnivo, no nie zlostne, nie hnevne. Každé
         slovo bolo pevné, ako do mramoru kresaný starorímsky nápis. A zasa i tu dojímaly a
         uchvacovaly ani nie tak jeho slová, ako celá jeho silná, priama osobnosť, jeho mocný,
         príjemný hlas, jeho vrúci vnútorný oheň. Hovoril zo srdca, a preto našiel cestu k srdciam,
         ak neboly skamenené a skazené.
    </p>
    <p>
     „Veď sám pán pravotár Durina vedel by nám povedať, ako mu od tých čias kancelária
         rastie,“ s úsmevom povedal riaditeľ sporiteľne Kuzmín. „I u nás v ústave badať jeho
         množiacu sa klientelu. Či je i to tlčením vody a krútením povrazov z vetra a rosy?“
    </p>
    <p>
     Všeobecný súhlas zmiatol mladého rečníka, on začal akosi úzkostlivo strieľať jasnými
         vodovými očami, usmieval sa, ale jeho úsmev už nebol viac sladkým výrazom vyvýšenosti a
         pohŕdania, ale rozpaku a neistoty.
    </p>
    <p>
     Dr. Ján Milanec, vidiac, že jeho priateľ dobre nepochodil s prvým vystúpením, na ktoré
         ho on naviedol, rozvažoval, čo urobiť. Či povedať filipiku a podoprieť Karolove reči? Či
         nebude to márne v tomto plesnivom stáde? Nebudú miesto jedného dve fiaska nových síl?
         Zatratený Kutálek! Sedí v brlohu ako medveď, nikam ho nemožno vytiahnuť. Ach, on by ich
         vedel zničiť svojím cynickým sarkazmom, svojím svetlým umom, svojím vecným, reálnym
         buzogáňom. Hľa, starý kňazisko, ako sa rozpálil… Sila z neho veje.
    </p>
    <p>
     Milanec hrýzol si pery a šepol Durinovi, obzerajúcemu sa sem i ta a chtiacemu odvetiť na
         porážajúce ho reči:
    </p>
    <p>
     „Daj pokoj! Rozumom tu nič nevykonáš… To sú brúta! To ti je privilegovaná banda! Daj
         pozor, ja razom pretnem ich výtečnícky gordický uzol!“ Durina sa uspokojil, sadol k
         Velesovi a mlčal.
    </p>
    <p>
     Incident pravotárov rozplýval sa v nič. Roháčik, vysoký človek so šedivou bradou,
         vejárom pokrývajúcou jeho hruď, starec vážny, citný, pošiel k Durinovi a odvolal ho do
         kúta. Roháčik na radu Hlaváňa prežíval ostatné roky v Kotlíne a bol oporou a
         reprezentatívnou osobou kotlínskych slovenských patriotov. Dosť vysoký stupeň, na aký
         vyšiel v aktivite, dodával mu vážnosti i u protivníkov. Roháčik šeptom vysvetľoval
         Durinovi, ako sa vlastne veci majú, že život je iný než ohnivá teória, že my nesmieme razom
         fronty meniť a kurzy inam obracať, že všetko príde svojím časom, i reálnejšie prúdy, i
         radikálnejšie snahy a skutky.
    </p>
    <p>
     „Pán doktor,“ krotko hovoril Roháčik, držiac v prstoch gombík Durinovho kabáta, „nie tak
         liezť starým ľuďom na chrbát! Oni sa v mnohom mýlia, nie tak robia, ako by mali, nájde sa i
         lieň, i poklesok, i neodpustiteľná slabosť a malodušnosť… Ale zabíjať veteránov, ako u
         indiánskeho kmeňa Sioux, sotva by diela popravilo! Hoj, veď oni odstúpia, mladý kritik!
         Príde na nich najvyšší kritik a povie: dosť, tu v hrobe je všetko vyrovnané! A tie hroby sa
         tak množia, len pozrite, ako krtičince na mastnej lúke, cez noc po desiatkach povstávajú.“
         Roháčik sa rozcítil a slza mu hrala v starom oku…
    </p>
    <p>
     Durina počúval roztržito, kýval sa nepokojne, chtiac oslobodiť svoj gombík z rúk
         Roháčikových, no drzo uraziť „starého smoklivca“, ako ho nazval Milanec, sa predsa ešte
         neodvážil. Počúval, usmieval sa, no oči jeho behaly po shromaždení, a zvlášte často uprely
         sa na Milanca, ktorý sedel shrbený a hrýzol si nechty.
    </p>
    <p>
     Na rad prišly iné predmety. Miesto a čas tábora mal vynájsť a určiť Ján Greguš a oznámiť
         v náležitý, no nedlhý srok. Keďže sa očakávalo, že prídu i ľudia nepripravení, i zďalej,
         možno i nemajúci so sebou potravy, vymenovali gazdov, ktorí mali poskytnúť a viesť frugálne
         uhostenie. Daniel Kukliš udal sumu, ktorú obranná kasa môže poskytnúť bez značného
         oslabenia. Prišlo na delenie úloh, podľa dohovoru mali úlohy deliť Surinský, Greguš a
         Štrbík. Vec išla hladko: jedni prijímali naložené prípravné práce a úlohy z radosti, iní
         hnaní citom povinnosti. Keď prišiel rad na podhorský kraj a na pridelenie starému dekanovi
         doktora Milanca, nahrbeno sediaci lekár vstal, vtisol slabobelasé sklíčka na svoj krátky
         nos, podoprel si ľavou rukou bok (tak rečnieval Babington Papáček v spolku
         Ultraradikálno-reálno-drobná Amorfia) a hovoril zpočiatku nižším, dosť zvučným, no pomaly
         povyšujúcim sa hlasom, až ho povýšil na piskľavú fistulu: on skočil hneď in medias res, ako
         sa naučil medzi študentmi v spolku Amorfii.
    </p>
    <p>
     „Keďže náhľady veľactenej spoločnosti diametrálne rozchádzajú sa s náhľadmi mojimi, a
         nielen mojimi, ale, ako ste počuli, s náhľadmi drahého doktora Durinu, s náhľadmi slávneho
         Jána Odoakra Kutálka, ktorého ste ani sem nepovolali a s ktorým sme my a bezpočetní naši
         prívrženci solidárni, keďže ja prázdne hýrenie po kopcoch a priepastiach pokladám za
         nemravnosť, za fantastickú, bezúčelnú komédiu, keďže vyššia rozvitosť moja a mojich
         súdruhov má ešte iné ciele a úlohy, neprijímam na seba nijaké poverenie, do podhorského
         kraja nepôjdem, leda keď ma zavolajú kĺby naprávať, a okrem toho protestujem, aby tu
         náhodou shromaždení páni svoje počínanie menovali národnou činnosťou, národným záujmom.
         Protestujem proti schválnemu odstrkovaniu takého človeka, ako je Kutálek, ktorý chce
         venovať svoje kolosálne sily svojmu rodisku! Som hlboko presvedčený, že je už raz čas, aby
         sme odhodili čačky a hračky, mamy a šibrinky a dali sa na cestu pokroku a širokú dráhu
         evolúcie za blaho človečenstva a rozšírenia všeľudskej humanity a zanechali všetko plané,
         lyrické a romantické národniarstvo a nemužné citlivuškárstvo! Dixi et salvavi animam meam!“
         Po tomto rečnení Dr. Milanec pošiel rovným chodom s hlavou vzdorovito nazad hodenou popri
         nohách sediacich pánov a zmizol vo dverách, vedúcich do veľkej biliardovej miestnosti
         Čitárne.
    </p>
    <p>
     „Pripojujem sa k slovám predrečníka, môjho priateľa doktora Jána Milanca, a necítim sa
         viazaným poveleniami ináč veľactených pánov. Úlohu mne sverenú neprijímam!“ riekol Durina,
         náramne posmelený vystúpením Milancovým, s tvárou už nie usmievavou, ale prísne
         zachmúrenou. Nevyšiel za vodcom, chcel byť očitým svedkom zmätenia, zhrozenia a efektu.
         Mužovia poobzerali sa na seba… jedni sa i usmiali. Pri všetkej ráznosti, mužnosti a
         rozhodnosti scéna mala istú komickú príchuť.
    </p>
    <p>
     Dekan Surinský, prirodzený predseda porady, ani nerozumel vlastne, čím rozhorúčili sa
         mladí ľudia a čo vlastne prednášajú tak ex kathedra. Ticho sa rozprával s inžinierom
         Sartorisom, človekom veľmi umným, anonymným dopisovateľom slovenských časopisov i
         spisovateľom poučných, taktiež anonymných brošúr. Dekan citoval mu po latinsky silné miesta
         zo svojho listu na kúriu. Nečujúc takto všetko, myslel, že Kotlínci majú azda nejaké
         nedorozumenia medzi sebou, do ktorých ho nič, veď sa oni pojednajú, ako sa to už často
         stalo.
    </p>
    <p>
     Nereagovanie predsedu na nečakanú opozíciu zavinilo, že vystúpenie mladých novotárov
         nemalo ani zďaleka takého účinku, ako si mysleli. Nejakého zvláštneho vzbúrenia nevyvolali.
         Pravda, celkom bez stopy nebol ich odboj. Napríklad kupec Veles, ktorý si rád
         zapolitizoval: „v tom smysle“, alebo zo „smerodajných okolostojičností“, alebo „v
         nadzvýšenej podmienečnej pravdepodobnosti“, bol hotový pochvalne hlavou kývať pri pekne a
         smelo zvučiacich radikálnych kritikách. I jemu, ako statočnému, šľachetnému národnému
         človeku, všeličo bolo proti „smerodajnosti“, to jest proti srsti, a mnohé mu išlo zle,
         lebavo, pomaly, videl mnoho chýb, slabostí, nerozhodností. I sporiteľničný pravotár Durian
         si rád zafrflal, bol človek svojej hlavy a háčil sa častejšie. Lenže ani týmto neboly
         príjemné tuhé nápady a ľutovali, že mladí ľudia režú zdravé i nezdravé miesta s rovnakou
         energiou.
    </p>
    <p>
     Efekt urobili mladi ľudia na Hlaváňa. On od návštevy u Gregušov v Havranom, od mocného
         nárazu medzi ním a Milancom, všetkými silami hľadel dvoch mladých doktorov pritiahnuť,
         tretiemu ich priateľovi, Jánovi Odoakrovi Kutálkovi, oddal dve chyže v novokúpenom dome na
         Rorátkach s náradím a posluhou. (Jeho kancelársky sluha mu riadil.) Kutálek, syn učiteľov,
         bol krstený statočným menom Jánom, druhé meno našiel si na univerzite… Začal študovať
         teológiu, prešiel na práva, a keď zabil tak šesť semestrov, hodil sa na filozofiu, pri
         ktorej zostal päť rokov a vyšiel… ako doktorand… Inzerátom upozornený, keď už nemohol sa
         udržať v univerzitnom meste, prešiel do gymnaziálneho mesta inštruovať asi desiatich synov
         slovenských rodičov, ktorí sa spriahli na korepetítora, medzi nimi boli i Gregušovci. Bol
         to čudák, vegetarián, cynik, ktorý nevyliezol zo svojho bytu celé týždne.
    </p>
    <p>
     Hlaváň opatril doktoranda potrebnými vecami, zaopatril mu miesto pri sporiteľni — do
         času — miesto volontérske, celkom nezodpovedné, aby doktorand mohol študovať… Ale nielen
         to, trpezlive znášal nápady svojich klientov, ich výsmechy, ich večné trhanie, trhahanie a
         trhanie všetkého, čo mu bolo milé. Hlaváň s pietou spomínal časy a činy zašlé — tu počúval
         od nich, že čo si tak srdcove vážil, je chvast, vecheť, handra. Nemal im za zlé, že sa nik
         z nich u neho neukáže iba v prísnej úradnej povinnosti (Milanec liečil jeho deti), ale sám
         chodil k nim, pripojoval sa im na ulici. Častejšie zašiel i do kaviarne, kde sa Milanec po
         obede hrával v šachy s hluchým Židom, s učiteľom polgárky, a večer v karty. Neznechutilo a
         neodrazilo ho, keď raz prosil na slovo Milanca, hrajúceho kaláber, mladý lekár sa iba fádne
         obzrel, nevstal a riekol „hneď, hneď“, sajúc do seba cigaretový dym. Hlaváň darmo čakal na
         „hneď“ dobre vyše hodiny v dusnej kaviarni, poprečitoval všetky noviny i s inzerátmi, ale
         Milanec sa nepohol a plieskal s kastelánom Pepim a trafikantom Seligmannom nečistými
         kartami o kamenný stôl. Všetko toto ho ešte neodrazilo od trpezlivého vplývania na mladých
         ľudí.
    </p>
    <p>
     No dnešné ich chovanie ho už naozaj zarazilo! A predsa ešte nezúfal. Bože môj, pomyslel
         si, urazený doktorovými výjazdmi, ľudia sa nejednako vyvinujú! Dobre začavší odpadujú,
         zpočiatku blúdiaci sa napravujú… Synovia slávnych slovenských ľudí s menami, ktoré sú
         okrasou a hrdosťou celej slovenčiny, zlumpovali sa na vyvrheľov — a zasa šuhaji, bijúci na
         školách našich vyhodených žiakov fokošmi, obrátili sa a sú verní a stáli teraz, v časy
         najhoršie a najdivšie. Nil desperandum! Veď čo sa dosiaľ stalo? To, že Milanec nepôjde so
         Surinským, že Durina nebude viesť zástup a rozdávať brošúry a spisy? Ostatne, premýšľal
         Hlaváň, chtiac pred vlastným svedomím opekniť ľudí, ktorých on privolal a osadil v Kotlíne,
         pomoc doktorova starému Surinskému bola by i tak pochybnej ceny. Ľudí ešte nepozná, ani
         jeho nepoznajú, a ľud náš ťažko nadobúda dôveru k neznámym; doktor nevie ani zachádzať s
         ľudom, je chladný, odmeraný, oslovuje pacientov s kyslou tvárou a s netrpezlivosťou, keď,
         ako to už býva, prostí ľudia začnú žalovať sa a začínajú od Adama. Keď mu babka začne
         vykladať, ako to bolo s ňou o Ďure, ako na Turíce, mračí sa a oborí sa na ňu, či je on
         preto doktorom, aby vypočúval všetky babské hlúposti!
    </p>
    <p>
     Hlaváň myslí, to sú všetko ešte len mladé rohy, ktoré sa časom obijú a vyhladia. Veď i
         mladí ľudia jeho vrstvy porobili dosť kotrmelcov a konečne vyhranili sa na užitočných ľudí.
    </p>
    <p>
     Druhý, na ktorého Milancovo vystúpenie urobilo hlboký, žravý, strašne trápny dojem, bol
         Daniel Kukliš. Keď pozrel po Milancovej reči na tváre prítomných, všetko od neho starších
         ľudí, hanbil sa sám za seba, za Durinu i Milanca, a bolo mu clivo i jed búril sa v ňom.
         Nemohol pozrieť na Jána Greguša, pred ktorým mal takú úctu, ktorého miloval ako otca, na
         Surinského s jeho zduchovnelou tvárou, rímskym profilom a bielou ako mlieko hlavou, na
         Roháčika, ktorý mužne pretrpel ťažké väzenie v smradľavých kazematách komárňanských,
         nemohol hľadieť na týchto a ešte iných ľudí bez hnevu, na ich kacírovanie z takej ľahkej
         ruky, bez príčiny a pôvodu vážneho. Nevydržal. Vzal ticho klobúk a šiel za Milancom. Našiel
         ho v biliardovej dvorane, stál pri biliarde a rukou postrkoval gule po zelenom súkne. V
         druhej polovici dvorany hrali sa na dvoch stoloch v karty, za okrúhlym stolom, „trapézom“
         menovaným, sedeli mladší ľudia kotlínski, niektorí hostia z vidieka, prišli na koncert;
         pili pivo a viedli veselé spory. Pri biliarde nebolo nikoho okrem Milanca. Daniel Kukliš
         pozdravil sa s trapéznikmi a pošiel rovno k Milancovi.
    </p>
    <p>
     „Pán doktor,“ začal tichým, nesmelým hlasom, už i preto takým tichým, aby ho nepočula
         stolová spoločnosť, alebo v karty hrajúci sa páni… „Vy ste sa ráčili prenáhliť tam v
         bibliotéke. Možno chvíľková, zlá nálada vás strhla. Ale odpusťte, tak neslobodno uťahovať
         sa, tak neslobodno udelené úlohy od seba odstrkovať, úlohy už raz prijaté… Pamätáte sa u
         Greguša v kabinete?“
    </p>
    <p>
     Dr. Milanec pustil guľu tuho na mramorovú dosku biliarda, takže sa podotýkala všetkých
         štyroch mantinelov, oprel sa o biliard, založil ruky krížom na prsia a pozrel prísno na
         Kukliša. Cez belasé sklíčka škripca svietily dve smelé, nežmurkajúce, prenikavé oči,
         roztvorené naširoko. V tvári Milancovej bol kyslý hnev a povedomie svrchovanosti.
    </p>
    <p>
     „Ráčite mne hovoriť?“ spýtal sa Milanec, nepohnúc brvou.
    </p>
    <p>
     „Áno, som taký smelý. Vás povolali na dôležitú poradu vážni, najvážnejší ľudia šíreho
         kraja a udelili vám čestnú národnú úlohu…“
    </p>
    <p>
     „Ach, pardon, pán majster, i vy ste udeľovali všelijaké čestné úlohy, i vy… Nevedel som
         dosiaľ nič o vašej fenomenálnej vážnosti!“
    </p>
    <p>
     „Nie o mne je reč,“ pokračoval Kukliš a jeho hlas už bol rovný, schválne miernený, hoci
         v ňom vrelo, „ja som z najmenších najmenší. Pokladám sa za šťastného, že mne mladému a
         nezaslúženému dôverujú a volajú ešte neskúseného do vážnych porád. Ja si to vysoko cením,
         hoci i ja som mládež. Ale o vás je reč, pán doktor. Načo šíriť slová, viete dobre, čo sa
         stalo pred chvíľkou. Poďte nazad, pán doktor, osvedčte sa, že idete do Podhorska k
         Surinskému… ste potrebný, málo je nás! Všetko zas bude dobre. Veď sa človek prenáhli v
         živote…“
    </p>
    <p>
     „Akým právom, pán majster, natískate sa mi za tútora a radcu? Kto vás o to požiadal? Kto
         vás ku mne vyslal?“ Milanec až prehol sa chrbtom nad biliard a hľadel ako sršeň cez škripec
         na štíhlu, mocnú postavu Kuklišovu.
    </p>
    <p>
     „Ach, pán doktor, mňa nik nevyslal, sám som prišiel, na volanie vlastného srdca. Mne
         môžete grobianiť, rád znesiem, ak to prospeje veci… Áno, vylejte si na mne mrzutosť, ak vám
         tak milo. Ale vy nemáte, vy nesmiete hrešiť proti našej spoločnej, národnej, svätej veci,
         vy nemáte, nesmiete urážať našich dokázavších sa ľudí. Prosím vás, nepokladajte to za
         tútorovanie, ani za neprosenú radu, ale za priateľské upozornenie… Pravda, mal by to urobiť
         niekto iný, starší, zaslúženejší — no keď oni toho si nevšimli! Teda prosím…“
    </p>
    <p>
     „Nemáte čo prosiť, nie som váš svätý, nemáte čo upozorňovať, nie ste mojím pestúnom, a
         ja nie som chlapcom!“ Milanec hovoril už svojím piskľavým hlasom, prenikavým ako hvizd
         rušňa, takže spoločnosť okolo trapéza zatíchla vo veselom rozhovore a kartári na oboch
         stoloch prestali na chvíľu trepať kartami a hánkami na zelené súkno herných stolíkov,
         štyria ich kibici zdvihli hlavy. Všetko pozrelo na Milanca, ktorý bol vždy ešte prilepený k
         biliardu. Iba jeden tuhý hráč, nemýlený krikom, pozeral do svojich vejárom v ľavej ruke
         rozprestrených karát a zavolal do tichosti, ktorá povstala za z jedným piskľavým výbuchom
         Milanca:
    </p>
    <p>
     „Betla!“ Hlas jeho znel radostno, ako by bol našiel Jánošíkov poklad.
    </p>
    <p>
     Daniel Kukliš očervenel ako uvarený rak, nie tak pre piskľavú a pritom chladnodrzú
         odpoveď lekárovu, ako preto, že jeho prispením a vinou začína sa v klube nemilá scéna,
         vzbudzujúca pozornosť a môžuca na seba prijať rozmery nepríjemné. A to dnes, na malú
         kotlínsku slávnosť, dnes, v deň dôležitej porady! Od prírody ústupčivý, mäkký a dobrodušný
         Daniel stával sa razom neústupným a bodrým, keď sa presvedčil, že je vo všeobecnom národnom
         záujme radno a nevyhnutne silno vystúpiť a že zameškaním vzrastie škoda pre vec. A podobné
         neposlušnosti, zjavné odboje musia viesť k rozpadnutiu sa disciplíny, musia skaziť každé
         dielo, to veril. Preto neustúpil a riekol:
    </p>
    <p>
     „Pokračujete i tu len v tom tóne, akým ste hovorili tam, pred ľuďmi všeobecne ctenými…
         Preto ma váš tón uraziť nemôže. Odpustili oni, odpúšťam i ja. Ale keď vám oní mužovia nič
         neriekli, teda ja vám hovorím, že to bola od vás neslušnosť, milostivý pán, neslušnosť a
         neporiadnosť!“
    </p>
    <p>
     „Tromf!“ riekol niekto zpoza trapéza a Ďurko Malatín s tágom v ruke staval gule na
         punkty pre karambolovú partiu. Nemal ešte ani spoluhráča, ale chcel byť blízko pri zvade,
         tešiac sa z nádejnej porážky Milancovej, ktorého už začal nenávidieť, lebo doktor robil z
         neho „figúry“ pre svoje pasie.
    </p>
    <p>
     „Biliard voľno!“ zakričal preto na doktora, „ideme sa zahrať! Teda päťdesiat, Jožko,“
         hovoril mladému šuhajovi, s ktorým sa šiel baviť, „posledný karambol najmenej opovedané
         triplé!“ Mladý šuhaj priblížil sa k biliardu, on totiž nevedel nijako vyčariť triplé a
         Ďurko bol s nim vždy víťazom.
    </p>
    <p>
     Milanec odlepil sa od bilarda a zamieril tvrdým krokom ku Kuklišovi, ktorý stál ako
         socha v celej svojej štíhlej výške. Za trapézom tŕpli a niektorí i vstali s miesta, aby
         zamedzili nejaký protistanovný výstup. No Milanec pri samom Danielovi zvrtol sa napravo,
         hodil na neho zúrivý, opovržlivý pohľad a zakeroval do čítacieho kabinetu. Tam, hlboko
         dýchajúc, bral do rúk noviny, nastoknuté na trstených rámikoch, odkladal, zasa bral. Ruky
         sa mu potriasaly. Konečne vzal klobúk a odišiel do kaviarne, kde ho očakávala obyčajná
         predvečerná partia: kastelán Pepi a veľkotrafikant Seligmann.
    </p>
    <p>
     Daniel Kukliš, oblednutý, znechutený pošiel k trapézu.
    </p>
    <p>
     „Čo to máte s doktorom Miesiželezom?“ pýtal sa Hlaváňov pomocník. „Ja som sa bál, že vás
         zhltne!“
    </p>
    <p>
     „Poďte medzi nás, ochlaďte sa pivom! Dnes je znamenité!“ ozval sa druhý trapéznik.
    </p>
    <p>
     „Ba pomôžte nám, delíme Europu,“ smiali sa iní, „a nemôžeme sa dohodnúť!“
    </p>
    <p>
     „Náco nám chce nahovoriť, že hore Niagarou morské parníky plávajú! Či je to možné?“
         Kukliš sadol na chvíľu, ale mu nebolo do žartov. Bol zvlnený do hlbín duše, i hanbil sa, i
         ľúto mu bolo. On, čo tak túži po svornosti, po bratskej shode! A aký bol blízky škandálu!
    </p>
    <p>
     Na kartovom stolíku povstal razom homérsky smiech, zadunel hahot v rozmanitých škálach,
         takže niektorí zpoza stola vstali, čo sa to robí? Ohnivý hráč prehral betlu na veľkú
         veselosť spoluhráčov a štyroch kibicov, ktorí fajčiac obstali stolík a kukali hráčom ponad
         plecia do karát. Kibici urobili väčší krik než sami hráči.
    </p>
    <p>
     „Mali ste vyjsť so zeleňom, zeleňom! Ho-ho-hó!“ radil kibic so šedivými, nakratučko,
         temer až po samú lesklú kožu obstrihanými vlasmi, šedivými, ohromnými fúzmi, dobre
         pestovanými. Bol hrdý na svoje fúzy a svoje ruže, ktoré pestoval v ohromnom množstve; smial
         sa veľmi hlasno a vždy na „ho-ho-ho!“. Pri chutnom hlasnom smiechu zakrútil si fúz okolo
         ucha.
    </p>
    <p>
     „Hľadí do dvoch karát, a potom predáva lacno rozumy post festa! Či som ja mohol vedieť,
         že Geňo bude mať holbovú osminku?“ šomral na kibica nešťastný betlista a so smutnou tvárou
         platil spoluhráčom po šestáku prehry. „Do týždňa im neprídem!“ pomyslel si a miešal mrzuto
         karty. Za trapézom podelili šťastne Europu a rozišli sa prichystať na koncert.
    </p>
    <p>
    </p>
   </div>
   <div type="chapter">
    <head>
     IX. Dve politiky. Druhá.
    </head>
    <p>
    </p>
    <p>
    </p>
    <p>
     Koncert bol hodne navštívený, ako vždy, keď boly časy pohnutejšie, či už jasnejšími
         nádejami a či hroziacim nebezpečenstvom. Veľká dvorana Čitárne naplnila sa za vidna, kreslá
         zakvitly dámskymi letnými úbormi, sviežimi tváričkami diev, prízemie s oboch strán kresiel
         i za nimi černelo sa hustým, nepokojným davom pánov. Na galériách nebolo už ani miesta,
         prestali vstupenky vydávať. V štyroch vrstvách boly tam tváre, napäté zvedavosťou; všetko
         išlo i tam v najväčšom poriadku, len tichý, tlmený šum niesol sa ztadiaľ dolu na prízemie.
         I bočné miestnosti rojily sa obecenstvom, biliard bol pokrytý doskou a bielym obrusom, tri
         veľké komnaty okrem biliardovej obsadené boly šťastnými majiteľmi predných kresiel. A bol
         to len prostý, nič zvláštneho nesľubujúci koncert; obecenstvo prišlo bez najmenšej
         agitácie, na prosté plakátovanie a oznámenie v novinách.
    </p>
    <p>
     Spevy išly hladko, jednoaktovku ochotníci zahrali zručne, „s vervou“, ako sa vyslovovala
         domáca kritika, hoci kúsok bol planý i vo francúzskej pôvodine, tobôž v preklade. Bol
         „poslovenčený“, teda cudzí kvietok poobstrihovaný a poprekrucovaný na naše pomery;
         ochotnícky dramaturg-diletant len stavy ponížil o niekoľko stupňov kvôli pravdepodobnosti:
         v pôvodine markíz degradovaný bol v poslovenčenom kuse na zemana, gróf na statkára,
         milionár na kupca, livrejový sluha na prostého sluhu Janka v oravských nohaviciach. Hotové
         „poslovenčenie“ z ľahkej ruky.
    </p>
    <p>
     Júlia Gregušová (novinka pre Kotlín) zvýšila hudobnú časť svojou virtuóznou hrou na
         citare; hrala trávnice ako v besiedke Lutišičovi. Skoro premohla triašku, ktorá ju
         schytila, keď, pozrúc na hľadisko, zazrela more hláv a očí, upriamených na seba, a začula
         temný, hrozivý šum množstva; áno, hrozivým zdal sa jej šum, ako by ľudia dolu shromaždení
         išli ju súdiť a naisto odsúdiť. Ruženka a Irenka jej potom povedaly, že sa o ňu bály: taká
         bola bledá a ruky sa jej viditeľne triasly. Pri prvých zvukoch klavíra, ktorý ju tichučko
         sprevádzal, sobrala sa, dostala farbu a prekrásne, ako by z bielej slonovej kosti točené
         rúčky začaly vyludzovať záplavu kovových tónov z nástroja. No veľká dvorana, horúčosťou a
         stiskom znepokojované obecenstvo, plieskanie dverí (ľudia, nemôžuci vydržať horúčosť, alebo
         čo i len smädní, vychádzali a zasa prichádzali) a šum v bočných miestnostiach odoberaly
         poslucháčom najjemnejšie nuansy a odtienky virtuóznej hry a temer celkom zmarily jej
         nevyrovnané pianissimá, kvet a najvyššiu krásu jej hry. Znalci za kulisami, ktorí viac
         počuli, boli hrou oduševnení. Kapelník spevákov dal sa prekvapiť so slzami v očiach.
         Malatín sa prisahal, že slečna by mohla hrať v Paríži i Londýne, Berner uznal, že je to
         slovenská hudba, len vraj trochu ponemčená. No bolo všetko dobre, potlesk strhol sa naozaj
         búrny, všetci bez závisti (i so závisťou) boli prekvapení hrou, nežnosťou a oslňujúcou
         krásou prvý raz vystupujúcej ochotníčky.
    </p>
    <p>
     Gašpar Skladanský, ktorého Greguš vzal so sebou, keď i tak sedenia pred smutnou vŕbou i
         v jedálni budú pretrhnuté, aby si raz obzrel slovenskú zábavu a uvidel i ľudí, chodil
         slobodne po celom spolkovom dome. Okrem Gregušovcov znal iba Štrbíka, s ktorým sa srdečne
         svítal, a prosil Greguša, aby ho predbežne iným nepredstavoval; chcel mať náležitý mier pre
         pozorovanie, chcel, aby na neho slobodne účinkovalo toto nové ovzdušie a aby ľudia dávali
         sa takými, akí sú, neobzerajúc sa, že na nich spočíva oko cudzieho, možno kritického
         pozorovateľa. Greguš bol tomu rád a tešil sa, že náhodou Gažo naďabil na taký valný,
         podarený večer. Greguš, človek skúsený, po tvárach, po šume, po behaní členov, po ich
         krátkych otázkach a odvetách spoznal, že sa koncert vydarí a pobyt zanechá príjemnú
         rozpomienku pre zvláštneho, vysoko nadaného cudzinca. Všetko sa darilo, všetko išlo ako po
         masle, ešte i Cigán dnes dobre ťahal.
    </p>
    <p>
     A Gažo využil svojej slobody, a divil sa, že sám nikoho neudivil, že na neho nezevlujú,
         nestrkajú hlavy dohromady, ako to býva, keď sa v malých mestách zjaví cudzia tvár, a ešte
         taká významná, význačná dlhou hrivou. To ho už popredku priaznivo naladilo. Chodil,
         zastavoval sa, načúval rozhovory, obzeral dámy, prešiel bočné miestnosti a zrazu zabudol,
         že je predsa len v malom provinciálnom, stoličnom mestečku. Kdeže sa mohla v takom hniezde
         nabrať toľká masa ľudí jemnejších, toľko dám vo vkusných módnych úboroch? A či tu vidí pred
         sebou celú Šlovakiu? Sotva.
    </p>
    <p>
     Jemu nemohla byť skrytá ochotnícka nedostatočnosť prednášok, no duch a milieu celého
         urobily na neho neuveriteľne mocný dojem. Niečo nového, sviežeho tu razom skrslo pred ním,
         o čom sa mu ani nesnívalo. V Kotlíne, kde si mal po obede na priezornej, okružnej ceste
         mestom nohy vylámať na babuliciach dláždenia, rozpáleného júlovým slnkom, kde pri
         jednoposchodovom dome stála slamou krytá chalupa a pred ňou rozvoniavala nažltlá žumpa,
         oživená kačkami a husami, kde k stanici viedla cesta, že človeku mohlo dušu vytriasť, kde
         pod temným podlubím starých domov bolo toľko špiny a z temných židovských skliepkov zarážal
         avitický smrad, v tomto Kotlíne razom vidí obraz pohnutej, vkusne odetej, esteticky
         naladenej spoločnosti! Pravda, na koncerte, okrem Júliinej hry na citare, v
         jednotlivostiach nebolo opravdivého umenia, ale vcelku bolo mnoho umeleckého fluida.
    </p>
    <p>
     „U vás žije ešte statočná veselosť a radosť zo žitia,“ šepol Gregušovi v prestávke, keď
         spotení parteristi tlačili sa k bufetu na pohár piva, „čuť niečo bezprostredného,
         artisticky naivného. A potom mne čudno prichodí; veď to všetko mrví sa ako jedna rodina,
         ako veľký rodinný piknik. Rovnosť na javisku i v hľadisku, i tam okolo piva. Vaša princesa
         — a hneď za ňou švadlenka s deklamáciou, a ako milo recitovala, nerozumel som všetko
         náležite, ale bolo to milo, slobodno. Doktor práv hral s tovarišom. Popredku obrnil som sa
         svätou trpezlivosťou proti pravdepodobnej nude, a hľa, hodiny mi bežia ako minúty! Verte
         mi, prišiel som nabitý iróniou, ako Leydenova fľaša, a za hodinu mi všetka vyfučala. Tu
         ironizovať môže len blbec!“
    </p>
    <p>
     „A práve proti tomu, čo vás dojíma, hromží už naša mladšia generácia. Jej zdá sa
         detinstvom to, čo vy chválite!“
    </p>
    <p>
     „Dajte pokoj živým mŕtvolám! Znám to. Všade straší tá istá nákaza. I v našej umeleckej
         obci nájde sa mnoho ochladnutých, nevediacich oduševniť sa naivnosťou v umení. A viete, že
         najvyššie umenie víťazí naivnosťou? Pomyslite len na Homéra, na dvoch anjelikov pri nohách
         Sixtínskej madony. Ostatne, myslím, v modernom chlade, v mladom „nil admirari“, je veľmi
         mnoho pretvárky a pozérovania. Možno, mladochom srdce skáče pri pohľade na šumný veniec
         vašich sviežich devíc, ale oni opierajú sa o steny dvorany a robia tváre ako penzionovaní
         pompfunébri. To prejde ako influenza!“
    </p>
    <p>
     Greguša veľmi tešily slová vysoko vzdelaného geniálneho cudzinca. Prišlo mu na um
         Goetheho slovo, že takzvaný rozumný človek smeje sa nad všetkým, múdry nad ničím. Tešilo ho
         najmä to, že v rozjarenom rozhovore pod titanskými lipami Skladanský britko vyslovil sa o
         slovenskej národnej veci, a hľa, dnešný večer môže jeho mienku valne premeniť v jeho
         prospech. Greguš myslel, že nadišiel čas predstaviť hosťa niektorým ľuďom. Pod dlhým kusom
         na piane sviedol ho so Surinským, Roháčikom, Hlaváňom, Kuklišom, Malatínom, Sartorisom,
         Brezňanom, Kuzmínom a inými.
    </p>
    <p>
     „Dve skvostné charakterové hlavy,“ podumal Gažo, hľadiac na Surinského a Roháčika;
         „kňazko je ako nejaký Markus Antonius, a bradáč by sa dobre hodil na obraz ako bard,
         prorokujúci záhubu hriešnemu zámku!“
    </p>
    <p>
     Veselo shováral sa s pánmi, smiešil ich, sžil sa s nimi za pol hodinky, že mu už
         prichádzali ako starí známi, a oni z prvej chvíle mali k nemu dôveru a cítili potechu
         pohovoriť s ním, hľadieť na jeho živú, pohyblivú, zaujímavú tvár.
    </p>
    <p>
     „Vzácny ste nám hosť!“ riekol Roháčik, ktorý zaujímal sa za umenie, za hudbu, „my sme
         ešte veľmi slabí v umení; chudobný sme národ… Myslíme predbežne na vozdajší chlieb!“
    </p>
    <p>
     „Ak bude chleba, zahudú vám k nemu!“
    </p>
    <p>
     „A už výtvarníctvo nám je privysoko. Niet škôl, múzeí, mecénov!“
    </p>
    <p>
     „Všetko príde. Kde je duch, prídu tvorby. A ducha u vás dosť. Neradil by som hnať vašu
         mládež na umelecké akadémie. Umenie nedá sa nahnať, samo príde, keď bude mať priestor.
         Namnožiť ľudí, ktorí potom nenájdu priestoru, je škoda. Pero a papier postačí, štetec a
         dláto vyžaduje väčší vývin — i prináša často skazu, verte mi, i skazu. My to vidíme.“
    </p>
    <p>
     Surinský nemohol nezabŕdnuť do politiky. Gažo počúval so záujmom jeho slová, nesené
         ohňom i životnou múdrosťou bystrého, epigramatického ducha. Pravda, on ani jemu neveril,
         ako neveril Jánovi Gregušovi, ale bol hlboko dojatý pravdivosťou tónu a výrazu. S Hlaváňom
         Gažo hneď bol srdečný — zapáčili sa druh druhovi navzájom. Nad Štrbíkom priamo žasol…
         Dosiaľ ho poznal len povrchne, no v krátkom rozhovore presvedčil sa, že má pred sebou
         učenca, človeka širokých rozhľadov, pôvodných náhľadov na život, civilizáciu, náboženstvo.
         Keď zbadal, ako sa vyzná i v nemeckom kultúrnom svete, riekol:
    </p>
    <p>
     „Pardon, velebný pane — tu som vaším žiakom.“
    </p>
    <p>
     „Prečo nás nenavštívite? Už tak dlho bavíte sa v Havranom! I v Stražanoch našlo by sa
         niečo pre vás!“
    </p>
    <p>
     „Pohľadáme! A návšteva — s najväčšou radosťou, hoci sedím v Havranom ako chren v
         hriadke. Korene som pustil…“
    </p>
    <p>
     Zvonček volal do dvorany.
    </p>
    <p>
     Cestou šepol Skladanský Gregušovi:
    </p>
    <p>
     „Pane, vy ma zavádzate! Veď ste tu shromaždili výtečných ľudí celej Šlovakie! Nepožičali
         ste si niektorého z Čiech alebo zo svätej Rusi? A Hlaváň je ,prachtker‘! No, poďme, čo ešte
         príde!“
    </p>
    <p>
     Koncert bol krátky, čísla išly raz na raz, skončil sa skoro, priskoro, spoločnosť ešte
         len začala sa rozohrievať. Sieň chytro premenili na jedáleň, nastavali stolov po celej,
         ešte i do foyeru a na javisko. Gregušovci zasadli pod javisko za dlhý stôl; pri nich boli:
         Štrbík s Ruženou, Hlaváň so ženou, Daniel Kukliš so sestrou Irenou a iní. Dr. Durina
         nenašiel už miesta, priniesol si sám stoličku a sadol Ruženke za chrbátik. Vediac, že ona
         nemá rada denné ploskosti, začal hneď s literatúrou, kritizoval, odsudzoval, sľuboval jej
         priniesť diela Jaromíra Hadubranda Strebavého a Adeodata Plotničku.
    </p>
    <p>
     „Praví géniovia básnickí už prestali cinkať blbými rýmami,“ hovoril Durina, „ale,
         nestarajúc sa o formu a verš, vyslovujú veci najnevysloviteľnejšie, vymykajúce sa rozumu;
         ich básne možno voňať a jazykom ochutnať. Plotnička okrem toho vo svojom nerýmovanom epose
         Mária u nôh Phryny rozlúštil celú ženskú otázku do konečného konca a zarazil večné normy
         pre absolútnu slobodu v láske! Pomyslite si, slečna, jedným eposom odstránil najťažšiu
         otázku modernej doby!“
    </p>
    <p>
     „A nebude to pre mňa priťažká lektúra?“ opýtala sa Ružena, smejúc sa svojimi čiernymi
         očami, „lebo ja som dosiaľ jazykom ochutnávala iba zásmažku pri sporáku!“
    </p>
    <p>
     „Ach, slečna, my sme i vás, devy naše, vzali do svojho rámcového programu! I vás ideme
         pozdvihnúť do pokrokových výšin, i vy musíte odkryť samy seba. Nie zásmažka, ale pravá
         ženskosť bude vaším ideálom; my vám radi pomôžeme nájsť ženu, kde posiaľ bola len
         služobkyňa. Emancipácia, oslobodenie, voľnosť!“
    </p>
    <p>
     Durinovi pri týchto slovách živo behaly jasné oči, prevracal ich a veľmi často bľuskal
         na utešené hrdielko Ruženkino… Časom nahol sa na svojej stoličke tak blízko, že Ruženka
         pocítila na tyle jeho dych. Vstala a postavila si stolec napravo…
    </p>
    <p>
     „Veľmi pekne!“ riekla a zasa smialy sa jej oči. „Ja som dosiaľ myslela, že nám
         dievčencom nenačim v sebe ženu hľadať!“ a zapálila sa; pozdalo sa jej, že išla priďaleko.
         Durina prešiel na inú tému.
    </p>
    <p>
     Ale hoci dnešná porada bola sub rosa, Durina nemohol nepochvastať sa ňou svojím
         spôsobom. Chválil sa, že mal hlavnú, dlhú reč, ktorou všetkých udivil a prekvapil, že dnes
         po prvý raz vystúpili zjavne proti tme a zakrnelosti.
    </p>
    <p>
     „Mali ste vidieť tváre našich staríkov! To bolo zaujímavé, ako potratili konce svojich
         nití, ktorými sošívajú akúsi fantastickú dŕžavu. A hoci som hladil proti srsti, všetko sa
         klonilo pred silou nových dôvodov. Nie osoby, ale vecné dôvody, nie kto, ale čo, to je náš
         nový kurz!“
    </p>
    <p>
     „Mohli by ste vystúpiť za vyslanca!“ riekla Ruženka a hľadela roztržite sieňou, ktorá sa
         znova plnila večerajúcimi a popíjajúcimi hosťmi…
    </p>
    <p>
     „My pracujeme predbežne nadrobno,“ riekol vážne Durina, „od koreňa, ako hovorí náš
         znamenitý Kutálek.“
    </p>
    <p>
     „Kto je to?“
    </p>
    <p>
     „Neznáte ho? On sa uťahuje. Jemu sú takéto pimperlové hračky, škreky a deklamácie
         prinízke. On ide do hĺbky a tvorí nové svety!“
    </p>
    <p>
     „A skoro bude hotový?“ pýtala sa Ruženka a šelmovsky pozrela na spoločníka… On šiel
         ďalej vo svojom ohni a pokračoval:
    </p>
    <p>
     „Za mnou, ako ťažká delostreľba, prihrmel Dr. Milanec a zrútil pevnosť, mnou
         podmínovanú, na hromadu. Len rumy ostaly! Čo „dvadsaťpäť rokov bludných hodlalo“ v Kotlíne,
         zvrtla reč nášho geniálneho doktora. Zostali sme víťazmi! I váš švagor, Jeho Velebnosť, bol
         mlčky s nami, len Surinský sa durdil… viete, senilný vzdor, senilné nedohľadenie. Ani
         okuliare nepomáhajú, keď je zorný nerv zodratý. Zato mladší, ako Kukliš, Hlaváň, sa idú
         poddávať… Mohutnosť nových ideí, omravnenie celého vzduchu, zvlášte omravnenie…“
    </p>
    <p>
     Durina podšupol svoju stoličku bližšie a hľadel, tuho naklonený nad nevysokou, niže neho
         sediacou devou, na jej okrúhle pliecko v čiernom sieťkovom rukáve, na čierne, dobelasa
         hrajúce vlasy a ružovo rozohriate líčko. Keď sa na neho obzrela, prevracal vodovobelasé
         oči, pohladil si jemnú briadku okolo líc a milo špúlil pekne krojené ústa… Ruženka sa už
         nemohla ďalej presadiť.
    </p>
    <p>
     „Neviete, kto je tamten vysoký pán s dlhými vlasmi, stojí pri dekanovi a hovorí mu čosi
         veľmi živo?“ spýtala sa Ruženka, ktorá uzrela elegantnú figúru Gažovu. Durina ho nepoznal,
         ale bol s odpoveďou hneď pri ruke.
    </p>
    <p>
     „To nejakého Nemca priviezol pán Greguš. Len toľko viem, že je cestujúci fotograf. Videl
         som ho po obede s aparátom, odberal katolícky kostol. Fabrikuje pohľadnice!“
    </p>
    <p>
     „Od teba sa človek pravdy dozvie!“ pomyslela si Ružena, s úľubou hľadiac na staviteľa.
         „Cestovný fotograf s takým zovňajškom!“ Vstala od Durinu, lebo ju urážal jeho sladkastý
         pohľad, a sadla si k Irene. Irena naklonila sa k Ruženke:
    </p>
    <p>
     „Čo ti to hovoril o bratovi? Začula som čosi, hoci ste šepkali ako zaľúbenci. Never. Mne
         práve povedal Danko, že mal tuhý nepríjemný výstup s doktorom Milancom práve pre poradu. Že
         sa obaja naši obri síce veľmi rozhadzovali na porade, ale odtiahli pobití.“
    </p>
    <p>
     Julka mala okolo seba korunu mladých gavalierov, blahoželateľov k „rozkošnej“ hre na
         citare.
    </p>
    <p>
     „Hádam preto ma tak chválite,“ riekla gratulujúcemu jej Milancovi, ktorý svojou
         smelosťou dotrel sa až k jej stoličke, „že ma temer nik nepočul. Ledva som sama seba
         počula, taký bol šum.“
    </p>
    <p>
     „Mňa viac mrzelo naše chatrné osvetlenie! Čochvíľa naši ochotníci budú nám predvádzať
         také bájne zjavy pri lojových sviečkach! V časoch elektricity… Bolo by to celkom v ich
         vkuse!“
    </p>
    <p>
     Milanec naisto očakával, že sa Júlia pousmeje, lebo v jeho hlbokom presvedčení bolo, že
         ani jedna ženská neodolá vtipnému lichoteniu. Júlia sa neusmiala, ale naopak, pozrela na
         neho s mraznou chladnosťou, akosi zvysoka. Milanec sa zlostne uškeril a šiel vec napraviť:
    </p>
    <p>
     „A o hre je len jedna mienka. Náš kapelník sa doplakal.“
    </p>
    <p>
     „To mi už tretí zvestuje — ľutujem, nerada ľudí zarmucujem.“
    </p>
    <p>
     „Žiaľ, že my, černorobotníci, felčiari a zubári, málo môžeme venovať sa sladkým okrasám
         života,“ urputne dobíjal na Lejlu doktor, ktorej nasilu chcel zaimponovať, „zato musíme
         inde hľadať útechu… V surovej borbe s predsudkami, špatnosťami a slabosťami… A hľa, zato
         žneme iba nenávisť!“
    </p>
    <p>
     „Vás nik nehaní. Naopak, od vás počula som mnohé a mnohých haniť.“
    </p>
    <p>
     „A keď chválim, nechcete mi rozumieť!“ Ale Lejla ani teraz sa neprimkla k myšlienke
         doktorovej. Zamyslela sa, „zaťala sa“, za čo ju mať častejšie napomína. Vtedy skloní
         hlávku, hľadí do prázdna a neodpovedá na otázky, až ju vyburcujú ako zo sna. Milanec
         prestal hovoriť, ale stál nad Júliou, skrížiac ramená… Vtom stretly sa jeho oči s orličím
         pohľadom Ireny Kuklišovej. Nasilu vzal sklepníkovi stoličku, ktorá bola určená inam, a
         prisadol k Irene. Ako človek tekavý a nestály, keď bol odbitý na jednom boku, hodil sa na
         druhý. Irena ho zaujala už u Gregušov a odvtedy videl ju so dva razy, a vždy sa mu oči
         zablyšťaly žiadostivým ohňom. Z Iry zaviala zvláštna prelesť na neho, on videl, že je Júlia
         omnoho krajšia, ale krása jej bola studenšia, s ňou bolo by sladko a lichotivo popýšiť sa
         pred svetom, uspokojiť ctibažnosť — hľa, takú ženu menujem svojou, kloňte sa! Irena bola mu
         predmetom ohnivého želania a často jej obraz vznášal sa pred jeho smyselnou
         obrazotvornosťou.
    </p>
    <p>
     „Slečna,“ riekol Milanec, „dnes vám môžem podať živé doklady k môjmu tvrdeniu v
         Havranom… Pozrite na Malatína! Či to nie karikatúra?“
    </p>
    <p>
     „Malatín je veselý starý mládenec a slúži svojím spôsobom dobrej veci… Čo je v tom
         zpiatočníckeho?“
    </p>
    <p>
     „A tam starý Roháčik… ako hľadí po sieni, ako by dnes už videl spasenie! Pozrite,
         rozplače sa!“
    </p>
    <p>
     „A kde ste vy, pán doktor,“ hlasno riekla Irena, „s vaším kolegom a pánom Kutálkom,
         ktorého tak často spomínate? Čo robíte vy, kde sú nejaké činy? Durina tu Ruženke hovoril o
         nejakých víťazstvách pri porade. Čo ste dosiahli?“
    </p>
    <p>
     „Ach, on len tak… s bratom mal som výstup. On je práve taký vznetlivý ako vy… Apolón a
         Artemis! Ale Artemis je milá a odpustí nám i tvrdé slovo v ohni borby… Však, slečna?“
    </p>
    <p>
     „Odpustím, keď sa dokážete, pán doktor! Búrajte zlo, ale stavajte i dobro!“
    </p>
    <p>
     Vo dvorane už bolo živo, večerali nachvat, mladí ľudia behali, obsluhovali dámy,
         vejárovali ich uhriate tváre, takže zdalo sa zďaleka, že veľké motýle poletujú a krídlami
         dotýkajú sa hláv. Po večeri bude malý tanec… Bude síce horúce, i prachu bude nadostač, i
         stisk bude — ale to sa prenesie. Boli i takí, čo nechceli tancom zakončiť, milá je takáto
         miešaná shovárka, či už bez tanca nemožno? Vari máme príčinu od radosti skákať?… No
         tanečníci zvíťazili. Dostali na svoju stranu Ďurka Malatína — a vec bola vyhratá. Malatín v
         novom aksamietovom krátkom kabátiku už lietal dvoranou, prestrkal sa pomedzi stoličky,
         prosil za odpustenie, keď mal dámy poprevrhovať, agitoval a sbieral zlatky na hudbu. Veď
         naučil mládež veľký mazúr, dnes teda ukáže sa v jasnom svetle. Nohy ho nenosily, ale
         lietaly s ním. Každému sa prihovoril, netanečníkom nadal, dámam lichotil… Po celej dvorane
         bolo vidno lisnúť sa jeho plešinu…
    </p>
    <p>
     K Lejle blížil sa Daniel Kukliš.
    </p>
    <p>
     „Smiem prosiť o prvú kadrilu?“ spýtal sa s trepotom srdca. Istotne myslel, že je Lejla
         dávno zadaná.
    </p>
    <p>
     „Sotva ostaneme,“ veselo, prívetivo riekla Lejla, „ale ak, bude ma tešiť, pán Kukliš.
         Kde trčíte? Sadnite si!“ Presadla k matke, na prázdnu otcovu stoličku. Kukliš skromne
         prisadol k Júlii.
    </p>
    <p>
     „Ale mazúr je môj!“ priskočil Malatín zkadiaľsi od javiska, ako by sa bol z povaly
         prepadol, „náš najmilší hosť, naša jar, čo zavítala k nám, musí predovšetkým letieť so
         mnou!“ Júlia kývla Malatínovi hlavou.
    </p>
    <p>
     „Jeden ju zamúči, druhý ju zamučí!“ šepol Milanec Durinovi, ktorý si stal vedľa neho,
         aby mohol rovno hľadieť na Ruženu, ktorá dostala nového gavaliera. Greguš priviedol k
         svojim dámam Skladanského, predstavil Irene a Ruženke. Skladanský prisadol k Ružene a už
         neodchodil.
    </p>
    <p>
     „Banujem, že netancujem,“ hovoril Milanec už hlasnejšie priateľovi, tak, aby to mohla
         počuť i Lejla, „prvý raz v živote banujem. Každý skakúň, každý kenguru, každá cikáda má
         prednosť predo mnou. Načo človek študuje na vysokých školách, dosť by bolo chodiť do
         tancšule! Tanec vezie dopredu! Podľa toho najvyšším človekom mal by byť baletmajster alebo
         i tanečník na povraze!“
    </p>
    <p>
     „Alebo naučiť sa fotografovať!“ zlobne doložil Burina, bľusknúc hnevno na Gaža, a
         odišiel. Milanec hľadel na Lejlu, usmievajúcu sa Kuklišovi, hoci jej tvár bola zasmušeno
         tichá.
    </p>
    <p>
     „Kde sa len vzala táto aristokratka medzi plebejcami! Ako vulgárno pri nej trčí ráztocký
         šrôt!“ myslel si Milanec, nespúšťajúc očú s Lejly. Ona spozorovala jeho úporný zrak a
         pristavila svoju stoličku bližšie k skromne uťahujúcemu sa Dankovi. Milanec mohol vidieť
         len jej šiju a bohaté vlasy s vrkočom okolo hlavy… Zamumlal a odišiel za Irenou, ktorá
         poodišla k vysokým dverám dvorany. On už s ňou nesporil, vyzvedal sa o jej žití-bytí a bol
         neobyčajne krotký. Pocítil pri prvom náraze tuhé sprotivenie sa a stal sa obozretným. Irena
         spokojne, no krátko odpovedala na otázky a pri prvej pauze prešla zas ku Gregušovcom.
         Milanec ju sprevádzal očami, zamrmlal a začal blúdiť po dome.
    </p>
    <p>
     Celou sieňou šumel nehlasný, pritlmený hovor; tu i tu ozval sa mierny smiech, všade bolo
         vidno veselé tváre, jasné úsmevy. S galerie vznášaly sa nadol zvuky hudby, nerušiac
         rozhovory. Všeobecná mienka bola, že sa dnes všetko zvláštne vydarilo, bolo všetko ožiarené
         noblesou, a pritom oživenejšie než inokedy. V bočných miestnostiach zasadli starší páni a
         ich veselý hovor vyhýbal politike a denným biedam.
    </p>
    <p>
     Milanec blúdil po sieni i bočných miestnostiach, raz sadol medzi starších, raz postál
         nad trapézom, kde išla pri pive tichá zábava, a zasa len blúdil. Stretol Durinu, ktorý bol
         už hodne rozmrzený.
    </p>
    <p>
     „Fotograf víťazí,“ riekol, „chodia za ním ako na odpustky, predstavujú sa mu ako nejakej
         excelencii, a stražiansky čierny drozd premilenko mu spieva. Celá je šťastná — že sa k nej
         uponížil. Húska horniacka, ale driečna, chlape! To ti je pravá tatranská divá ružička.
         Zamdlieť prichodí, tak tuho vonia!“
    </p>
    <p>
     „Počuj, to ti je slávny staviteľ, nie fotograf, počul som o ňom i v Čechách. On staval a
         obnovoval i povestný havranovský kaštieľ Lutišičovi, aby si sa teda neblamoval! Je členom
         viedenskej umeleckej akadémie!“
    </p>
    <p>
     „A už nech je ktokoľvek, nech je len hodne cudzí, hodne exotický, hneď ležia naši
         výtečníci na bruchu. Ak je len hodne zďaleka, tak od Pamiru. Naši staroobradcovia hneď
         krútia sa okolo neho, spievajú mu „mnogaja“ a podávajú album. A o Kutálka kto sa obzrie? To
         ti je taký národ od mala do velika. Ukáže sa nejaký cudzoperý papagáj, všetky husi i kačky
         zagagocú a sú vo vytržení a páni hotoví k padam do nog. Ja sa veľmi divím, že mu bradatý
         starý Áron Roháčik ešte netoastoval a Hlaváň nereval ,živio, živio‘!“
    </p>
    <p>
     „Vždy len to isté,“ riekol Milanec, blúdiac celkom inde mysľami, zíval a urobil kyslú
         tvár, „nič ste sa nenaučili, nič nezabudli… Pozri masu opíc: ako sa strkajú ženským do
         tváre a ako otrocky fecherujú… Ale i ty si bol Ruženke prišitý o zásterku, darmo jej
         brýzgaš do čiernych drozdov. Že sa vám to chce…“
    </p>
    <p>
     „A ty čos’ stál nad Greguškou ako Florián na stražianskom rínku? A potom ty si majster,
         držíš dve železá v ohni! Veď si mal zožrať mladú Kuklišku očami.“
    </p>
    <p>
     „Si duo faciunt idem, non est idem. U mňa to ide „s tolkom“, ako Rusi hovoria, a u vás
         „bez tolku“. Ja som šiel Gregušicu napajediť… No vyšmykla sa ako lasica. Kukliška je náš
         nebezpečný protivník, tú by bolo dobre prehnať do tábora. Braček, mocná baba. Brunhilda!
         Ostatne, máš pravdu. Robíme obaja hlúposti. Ký čert že nás vytrkal na tento jarmok! Nie je
         Odoaker i tu pri tomto múdrejší? Sedí vo svojej diere na Rorátke, tam je chladno ako v
         pivnici, a nepotí sa v tomto parnom kúpeli.“
    </p>
    <p>
     „Nuž veď nechceš ostať starým mládencom a hrať Malatína — pozri, ako lieta! Nemôže každý
         žiť na cibuli ako Kutálek. Nám by pristalo utrhnúť prvé ruže a nečakať na nejaké georgíny,
         synku! Ja myslím, že poriadnymi ženbami sa skôr dostaneme na koňa ako kutálkovským trčaním
         v chladnej diere! Teda treba sa obzerať a kuť železo. Oženiť sa, prísť k cieľu!“
    </p>
    <p>
     „Áno, ale nie via parný kúpeľ… Ináč vec zariadime. Treba zaskočiť niekoľko ráz do
         Havraného… Pri mne sa ti to dievča podozrivo múdri — to je dobrý znak. Susedské úsmevy a
         zdvorilé miloty od dievčaťa nestoja nič, ráztocký múčny mech sa mýli. Nie také vkusy
         priniesla Gregušica z Nemiec. A holka má vraj hodne groší. Starý toho bláznivého vicebaróna
         iste poriadne lúpe. Nech len lúpe. Ale ak sa bude priveľmi dražiť… Irena Kukliška je tiež
         nie z valkov a doškov slamených. Možno kuknúť i do ráztockého mlyna… Nevieš, je polovica na
         ňu písaná?“
    </p>
    <p>
     „Eh, aký praktik. Jej je polovica. Ak ju neprehrá naša kotlínska hlavátka… mlyn je pod
         procesom. Ale ty kvinkus, to si sa nemal povadiť s bratom.“
    </p>
    <p>
     „Pre taký chutný kúsok možno sa i pomeriť! Brunhilda, braček, heroína! Nazval som ju
         Artemidou a jej Brata Apolónom! Nie je to krok k mieru?“
    </p>
    <p>
     „Teda ti želám, aby si bol Siegfriedom, ty chladnokrvný rozumovec. A predsa máš krv,
         máš!“
    </p>
    <p>
     Pod tým časom Skladanský naozaj neodchodil od Ruženky… „Vari som ho očami pritiahla“,
         pomyslela si veselá deva a bola rada. Maliar, veď je to zaujímavé. On zasa to, čo pozoroval
         na celej spoločnosti, o čom tak oduševnene hovoril Gregušovi, videl zosobnené v čulom,
         driečnom slovenskom dievčati. I ona mu bola nová, ako to fluidum v dome rozšírené. Umníc a
         duchaplnosťou sálajúcich dám, ktoré hovorily o maľbe, skulptúre a štýloch staviteľských,
         napočúval sa dosť, bolo mu milé počuť od Ruženky, že nikdy nevidela skutočného maliara pri
         práci a že nevie si predstaviť, ako to ide. Chcela viac ráz do Havraného, keď počula o
         vzácnom hosťovi, maľujúcom Máriu i Lejlu, ale sestrine deti prechorely, naraz troje dostalo
         výsyp, nuž nemohla… „Veru tak, ja sa nerozumiem do umenia, a predsa ma vábi,“ doložila
         prostodušne.
    </p>
    <p>
     „A preto budete mojím kritikom, ak smiem prosiť; ak uznáte podobizeň slečny Júlie za
         podarenú, ak poviete: áno, to je moja družka Júlia, ako žije a dýcha, podpíšem obraz, ale
         ak to podľa svedomia povedať nemôžete, zamažem ho a začnem znova.“
    </p>
    <p>
     „Pán staviteľ, to je malé riziko, vy ste si istý! A moja kritika!“ ona sa úprimne,
         nahlas zasmiala.
    </p>
    <p>
     „Treba k nej dvoje zdravých očú, citné srdce a bystrý um — tomu sa poddávam.“
    </p>
    <p>
     „A veď ona je literátka a spieva krásne alt, pán architekt, s Lejlou spievajú ako dva
         strieborné zvonky,“ riekla Irena, s potešením spozorujúc, že hosť vytisol protivného jej
         Durinu. Priama, temer prostoreká Irena nemohla zniesť jeho prepínanie a ľahké obskakovanie
         s pravdou: „i keď sa modlí, klame!“ hovorievala o ňom.
    </p>
    <p>
     „Tak teda tiež kvietok z našej záhrady! Tým lepšie! Prídem si sám po kritikusa —
         švagrovi vášmu i tak som sľúbil zabehnúť niekoľko ráz do Stražian. Potom slečna príde do
         Havraného, k dvom hlasom pripojím svoj, a bude trojspev! Či nerobím márne plány?“ Ruženka
         sa usmiala — bolo vidno, že ju teší taký výhľad!
    </p>
    <p>
     „Ale švagrovi sľub splniť!“ riekla, „my držíme na poriadok!“
    </p>
    <p>
     „I peknú slovenčinu od vás počuť,“ riekol Skladanský, ktorého jemné ucho skoro vyhádalo
         plnší zvuk strednej slovenčiny, ktorú Ruženka priniesla z Turca, „váš jazyk na ruský
         zaráža!“
    </p>
    <p>
     Predné stoly začali vynášať; dievčence sa ešte viac rozveselily, ešte milšie sa
         usmievaly, tešiac sa na tanec. Ďurko Malatín velil sluhom a sám chytal stoly a stoličky.
    </p>
    <p>
     Z predsiene niesol sa do preplnenej ešte dvorany šum, napredku povstala tlačenica, ľudia
         hromadne vstávali od stolov i zaznely jednotlivé nezriadené výkriky, ktorých príčinu a
         smysel nemohol nik v náhlosti rozumieť. Hudba na galerii prestala vprostred taktu…
    </p>
    <p>
     „Aha! nejaký národovec oduševnil sa alkoholom,“ riekol Milanec Durinovi, hľadiac na
         zmätok zďaleka. „A čo tvoju stražiansku horniacku kavku ti už vydrapil cudzí sokol?“ Obaja
         našli sa neďaleko gregušovského stola. Okolo nich prebehol Hlaváň s neobyčajným chvatom a
         zmizol v tlačenici. Páni i dámy vstávali od stolov. Hlava na hlave bola v dvorane a všetci
         hľadeli jedným smerom.
    </p>
    <p>
     Nastala tichosť… vtom jasno bolo počuť štrngot zbroje a hrmot ťažkých krokov. V
         predsieni, nad hlavami hustej skupeniny blysly sa bodáky v lampovom svetle.
    </p>
    <p>
     „Žandári!“ bolo počuť jednotlivé hlasy. Skutočne dvanásť žandárov v plnej zbroji
         vmaširovalo predsieňou do dvorany. Predná skupenina sa rozstúpila, jedni odtískali druhých,
         so dva stoly sa prekotily, riad rinčal, padajúc na tvrdú parketovú dlážku.
    </p>
    <p>
     Vo dvorane povstal trápny nepokoj. Stoly hrmely, nesrozumiteľný huriavk rástol,
         jednotlivé výkriky sa ozývaly.
    </p>
    <p>
     „Čo tu chcú žandári?“ volali napredku. „Ticho, páni,“ bolo počuť stentorový hlas
         Hlaváňov, „to musí byť mýlka, všetko sa hneď vysvetlí! Na miesta!“
    </p>
    <p>
     „Von so žandármi! To je spolková miestnosť!“ zakričali iní.
    </p>
    <p>
     „Čo to znamená, kto ich sem poslal?“
    </p>
    <p>
     No žandári išli rovno po dvoch, nútiac ľudí hlavňami odstrániť sa. Na oboch bokoch
         kolóny povstala úžasná tlačenica.
    </p>
    <p>
     „Veď sa podusíme!“ zvolal niekto už zúfalým hlasom. „Otvorte všetky dvere! Povstáva
         panika!“
    </p>
    <p>
     Za žandármi, nesložiac klobúčika s hlavy, kráčal slúžny Varečkay, za jeho pätami, ako
         mohutné prikrytie, valil sa obrovský Ďula Burdula s vypätými prsami a bruchom. V širokých
         ústach mu horela tuho rozpálená cigara a robila oblaky dymu. Za príkladom šéfa i Burdula
         mal na svojej karyatídskej hlave zamastený klobúk. Kopytnický držal sa ho za rameno, Bolla,
         ako by sa predsa trochu hanbil, šiel za trojlistom, ale so sňatým klobúkom. Samého
         slúžneho, drobného chlapíka, málokto mohol vidieť za urastenými žandármi, ktorí na
         povelenie lajtnanta, šťúpleho mladocha s úzkymi fúzikmi, vypriamili sa do rozvitej línie.
         Pri tomto taktickom manévri zasa prevrhlo sa niekoľko stolov a obecenstvo bolo ešte
         silnejšie pritlačené k obom stenám. Obloky zarinčaly, vytlačené k múru zatisnutými ľuďmi…
         Ozval sa prenikavý ženský výkrik.
    </p>
    <p>
     Konečne Hlaváň predral sa k slúžnemu. Vtom už Varečkay bol na stoličke, ktorú mu
         pridržiaval Burdula jednou rukou, druhou podopieral chrbát principála. Ďula mal oči
         vypúlené, podbehnuté krvou. Z vrecka mu visely cafraky dohánového žačkova s veľkým žltým
         šparákom.
    </p>
    <p>
     „V mene zákona kážem a vyzývam,“ kričal slúžny so stoličky, „aby sa dvorana hneď
         vyprázdnila!“
    </p>
    <p>
     „Čo je to, pán slúžny?“ zahrmel Hlaváň, takže všetko stíchlo a nastal aký-taký poriadok.
         „Pýtam sa, ako predseda Čitárne, akým právom sem vnikli žandári, akým právom rozháňate
         riadne oznámený koncert?“
    </p>
    <p>
     „Koncert bol oznámený, ale nie nijaký konventikul z celej stolice, nie protizákonné
         shluknutie ľudu!“
    </p>
    <p>
     „Tu nieto nijakého konventikulu, nijakého shluknutia ľudu!“ sonórnym hlasom zavolal
         Hlaváň, už červený od hnevu a hanby. „Tu sú všetko koncertní hostia, zaplativší vstupné! A
         tichí hostia!“
    </p>
    <p>
     „Neprišiel som alegovať s pánom pravotárom!“ s cynickým, radostným úsmevom kričal
         Varečkay so stoličky na Hlaváňa, stojaceho rovno pred ním. Tešil sa hnevu a bezvládnosti
         protivníkovej.
    </p>
    <p>
     „Nealegujem, ale ako zodpovedný predseda spolku a riaditeľ koncertu pýtam sa prísne, kto
         splnomocnil pána slúžneho na tento nebývalý výčin?“
    </p>
    <p>
     „Chcete sa protiviť vrchnosti?“ zakričal slúžny, už chriplým hlasom, a nečakajúc
         odpovede, sňal zamastený klobúčik a kývol ním lajtnantovi. Lajtnant šepol žandárom a dvaja
         z nich obstali Hlaváňa.
    </p>
    <p>
     „Ešte slovo, a dám vás odviesť pod zbrojou!“
    </p>
    <p>
     Za mužným slovom Hlaváňovým neporiadok sa umenšil a chytro skupila sa hŕba
         odhodlanejších, hnevom rozpálených ľudí. Z ich hustej hŕby bolo počuť:
    </p>
    <p>
     „To je násilie, neslýchaná urážka! Či niet zákona?“
    </p>
    <p>
     „Von so žandármi!… Slúžneho vyslyšíme! Žandárov von!“
    </p>
    <p>
     I tá časť obecenstva, ktorá bola vytisnutá do bočných miestností, vrátila sa do dvorany,
         keď bolo badať, že je vec na riadnom pretrase.
    </p>
    <p>
     Irena Kuklišová bledla a zasa červenala sa od hnevu a hlbokého rozhorčenia… Neďaleko
         zazrela doktora Milanca stáť a hľadieť cez sklíčka na trmu-vrmu.
    </p>
    <p>
     „Pán doktor,“ riekla celá bez seba, s ohňom vo veľkých, energických očiach, „nestojte tu
         za slabými ženskými. Ta napred, naši sú v borbe. Veď sa deje strašné násilie!“
    </p>
    <p>
     Milanec pustil s nosa škripec, uškľabil sa a pozrel temno na vysokú, statnú devu, ktorá
         triasla sa od rozčúlenia a začala sa dobývať pomedzi stoly dopredku…
    </p>
    <p>
     „Načo sú vodcovia a výtečníci!“ zamumlal Milanec a obzrel sa k dverám do bočnej
         miestnosti.
    </p>
    <p>
     Vtom zaznelo britké komando lajtnanta, žandári sa pohýbali, svesili pušky vodorovne a
         začali krátkym krokom napredovať, nedbajúc, že pred nimi stála hustá stena ľudí. Stena
         podľa možnosti ustupovala pred bodákmi a otvormi pušiek-repetírok, no tým rástol stisk,
         ozývaly sa zúfalé výkriky ženské… množstvo sa schlpilo, niektorí padli, cez padnutých
         valila sa ťažká vlna pred zbraňou ustupujúcich ľudí… Konečne masa zadrhla sa, nebolo možné
         ani napred ani nazad…
    </p>
    <p>
     „Ešte raz vyzývam, von z dvorany!“ chripel Varečkay, a keď jeho piadimužícky hlas
         nestačil v šume a kriku, v neporiadku, zavinenom napredovaním ozbrojenej moci, zasipel k
         Burdulovi: „Ďula, rev, načo ťa mám!“
    </p>
    <p>
     Burdula napäl prsia, vytreštil krvou podbehnuté oči a naozaj zareval:
    </p>
    <p>
     „Von z dvorany! Takarodjatok!“
    </p>
    <p>
     „Bravo, Ďuláčkám!“ riekol Varečkay a usmial sa, až mu očká navlhly.
    </p>
    <p>
     Roháčik vystúpil na stôl, lebo zbadal, že oná skupina, ktorá začala volať na žandárov,
         nehýbala sa a bajonety už-už opieraly sa o prvý rad.
    </p>
    <p>
     „Veľactené obecenstvo!“ zavolal Roháčik so svojho povýšeného miesta. „Vidíme, že na
         tichých, bezbranných ľudí idú mocou. Prosím vás, vzdiaľte sa v pokoji a pri tichosti, a nie
         razom. Zajtra urobíme zákonné kroky. Zákon je pre všetkých a nad všetkými.“
    </p>
    <p>
     Obecenstvo stíchlo na slová starcove. Jeho vejúca biela brada, dlhé šediny vnucovaly
         úctu a poslušnosť. I grupa pomaly ustupovala. Vtom volal Hlaváň:
    </p>
    <p>
     „Do Čitárne, páni! Úradné miestnosti spolkové sú nedotknuteľné. Tam môžeme ostať!“
    </p>
    <p>
     „Rozkazujem vyprázdniť všetky miestnosti!“ chripel slúžny Varečkay, naddvihnúc sa na
         stoličke.
    </p>
    <p>
     „Rozkazujem vyprázdniť všetky miestnosti!“ reval za ním Burdula, držiac slúžneho za
         vycivený chrbátik. „Takarodjatok!“
    </p>
    <p>
     Vtom ozval sa výkrik bôľu na punkte, kde schlpilo sa mnoho ľudí, nemôžucich pri
         najlepšej vôli ani nazad ani napred.
    </p>
    <p>
     „Ľudí zabíjajú!“ rozdal sa silný výkrik.
    </p>
    <p>
     „Šimonoviča preklali!“ bolo počuť.
    </p>
    <p>
     „Takarodjatok!“ reval Ďulo Burdula… Obecenstvo stratilo hlavu, začalo sa tískať… Povstal
         nesrozumiteľný huk, hlasy sa skrižovaly, stoly prašťaly…
    </p>
    <p>
     Obecenstvo predsa len zredlo… Šimonoviča doniesli do bočnej miestnosti… Vesta jasnej
         farby bola krvavá.
    </p>
    <p>
     „Doktora, doktora!“ volali ľudia a behali bezpomocne. Pri náhlivo odobratom výstupe (to
         všetko udalo sa za niekoľko sekúnd) zanechala ich duchaprítomnosť, nik nevedel, čo má počať
         s raneným.
    </p>
    <p>
     „Kde je doktor Milanec? práve tu bol!“ vykríklo naraz so desať hlasov… „Milanec,
         Milanec!“ Doktora Milanca v dome nebolo. „Pošlite po Spitza!“
    </p>
    <p>
     Irena sa vrátila do chyže.
    </p>
    <p>
     „Vyzlečte mu kabát i vestu!“ riekla pevným, veliteľským hlasom a ľudia, ktorí boli
         celkom stratili hlavy, poslúchli na slovo. Irena prikľakla, sňala dlhý hodvábny ručník s
         hrdla, sklonila sa k ranenému, odhrnula košeľu a previazala mu ručník tuho okolo hrude.
         Ranený ťažko dýchal. „Prineste vody!“ V núdzi a nebezpečenstve Irena neštítila sa nahej
         hrude cudzieho človeka v prítomnosti toľkých svedkov.
    </p>
    <p>
     Dr. Spitz pribehol, našli ho v kaviarni. Ako vstúpil, tvár devušky sfarbila sa purpurom
         a ona pošla za druhými…
    </p>
    <p>
     „Šťastie, že ste ranu zaviazali!“ riekol Spitz, popravujúc bandážu. „Bol by vykrvácal.“
    </p>
    <p>
     V sieni bolo už temno, iba jedna zabudnutá lampa veľkého lustra žmurkala a osvetľovala
         kopy prevrhnutých stolov a stoličiek, pobitého riadu. Pri každých dverách stál žandár s
         nasadeným bodákom ako piket na poli víťaznom. Posledná lampa zaškvrčala, v sále rozhostilo
         sa temno, iba plnmesiac hádzal vysokým oblokom vo dve poschodia na dlážku ostrý pruh
         svetla.
    </p>
    <p>
     Gregušovci sadali pred Hlaváňovým domom do koča. Hlaváň stál s obnaženou hlavou pred
         kočom a pomáhal dámam. Ulicou vážnym krokom šla žandárska patrola. Mária s dcérou už boly
         na sedisku, Greguš a Skladanský sedeli oproti dámam.
    </p>
    <p>
     „Mohli ste ostať! Miesta máme dosť!“ hovoril Hlaváň Márii, opierajúc sa lakťom o
         spustenú strechu koča, „a pri našom dobrom čaji utíšiť… pohovoriť.“ Mária mu stisla ruku a
         neodvetila, bola vzbúrená do hlbín duše.
    </p>
    <p>
     „O polnoci sme doma!“ riekol Greguš. „A noc je jasná. Škoda vás znepokojovať.“
    </p>
    <p>
     „Tak bezpeční nikde nebudete ako u nás,“ usmial sa Hlaváň, obzrúc sa na žandársku
         patrolu, kráčajúcu vážnym krokom po hrboľatom chodníku. Koč potrhol, skoro za ním v
         neveľkých medzerách jachaly dva vozy: Kuklišov a Štrbíkov. Sem prišli rôzno, domov jachali
         spolu.
    </p>
    <p>
     „Videli ste všetko dobre?“ pýtal sa Ján Greguš monotónnym hlasom Skladanského.
    </p>
    <p>
     „Prosím vás, dajte sa mi spamätať!“ riekol Skladanský a zahľadel sa na nízke domce
         predmestia Rorátky s temnými oblokmi. Zdalo sa, domce ticho spia tuhým snom, oddychujúc po
         dennom znoji; nevinne odpočívajú, so sklopenými viečkami, takže ani rachot troch kočov ich
         neprebudí. A s veže pred chvíľou odbilo ešte len desať hodín. „Sedmospáči, lotofagovia!“
         pomyslel si Skladanský, „ani nevedia, že robili dnes revolúciu!“
    </p>
    <p>
     „Na pekné miesta vodíme hosťa!“ so slzami v hrdle povedala Mária, „ja vás prosím,
         odpusťte… Nemohli sme šípiť…“
    </p>
    <p>
     „Ukázali sme mu ,tichú slovenskú zábavu‘, mamička, ako mu sľuboval tata. Bude mať peknú
         rozpomienku!“ riekla Lejla a tiež nebola ďaleká zaplakať hlasno. I ona bola hlboko vzbúrená
         a rozhorčená.
    </p>
    <p>
     „Ako môžete tak ticho hovoriť o toľkom… pardon, pred dámami nemožno…“
    </p>
    <p>
     „Svinstve! len von s tým!“ horko riekol Greguš. „Julka, daj si na hlavu maminu šatku,
         podúva od pohoria.“
    </p>
    <p>
     Za nimi bolo počuť v tichosti nočnej hrkot dvoch vozov. Batár Gregušov mäkko kolísal sa
         na pružinách, kone išly rovnomerným klusom, fŕkajúc od radosti, že idú domov. Ďalekého
         pohoria nebolo vidno, len dva ohne horely v úbočiach, ktoré bolo možno prijať za hviezdy.
    </p>
    <p>
     „Bol som pri všetkom, všetko som videl, všetko som počul; vlastnými ušami naslúchal. A
         nechce sa tomu veriť. Ej Bohu, nechce!“
    </p>
    <p>
     „Divíte sa, že sme tichí, že nezúrime? Pre nás je to všetko nič nového,“ flegmaticky
         povedal Greguš, „podobné štátnické akcie sú u nás na dennom poriadku, lenže na inakší lad,
         pri iných príležitostiach.“
    </p>
    <p>
     „Ale či sa nám to všetkým nesnívalo?“ Skladanský nevedel sa nijak nájsť. To, čo videl,
         odohralo sa pred ním s takou náhlosťou, s takými nevídanými pohybmi a neslýchanými rečami,
         že bol celý ohúrený. Prechod od milej, tichej, radostným spoločným citom mierno zvlnenej
         spoločností k chaosu, neporiadku, k zbraniam a krvi bol taký srázny, že Gažo nevedel si
         nijako vysvetliť chod udalostí.
    </p>
    <p>
     Keď zvírila sa búra, keď zajačal prvý zúfanlivý výkrik ženský, pri ňom stojaca Ruženka
         striasla sa a nevdojak chytila ho za rameno. On v prvej chvíli myslel na požiar, čakal
         paniku a pritúlil ľavým ramenom devu, chrániac ju pred stiskom. I pri šume a pohnutí
         pocítil, ako bilo jej srdce pod korzetom. Ruženka utíšila sa skoro, Gažo ju oddal Irene a
         tlačil sa napred, aby mu neušiel ani jeden moment čudných dejov.
    </p>
    <p>
     „Pamätáte sa na náš spor pod Lutišičovými lipami?“ monotónnym hlasom povedal Greguš a
         rád by bol videl tvár Skladanského. „Pamätáte sa, ako ste ma k poriadku volali pre moje
         skromné poznámky o maďarskom zákone?“
    </p>
    <p>
     Lejle pri mene Andrejovom skrsla pred duchom jeho tvár, jeho nahrbená postava na faetone
         pred mostom, keď očakával Skladanského. Cez všetku rozhorčenosť, rozčúlenosť, strach a
         hurhaj dnešného večera ozývala sa v jej srdci srdečná ľútosť nad Andrejom, ktorý, ako
         myslela, nemôže v sebe prekonať a udusiť bôľny, večne ozývajúci sa hlas raneného svedomia.
         Čo len chcel jej vyznať, aký to mohol byť čin, ktorého strašný tieň padá na jeho žitie? On
         bol hotový, ako vyriekol, „spovedať sa“ pred ňou, no ona ho neposmelila, ba ustrašená
         odtiahla sa, stŕpla nad tajnou jeho ranou! Ach, jej ďaleko je do Irenky! Tá by mu bola
         priskočila na pomoc ako Šimonovičovi!
    </p>
    <p>
     „Krotká, vzdelaná, milá spoločnosť!“ hovoril Skladanský. „Ešte obdivoval som rodinnú
         shodu, vozvýšenú náladu, veselý, umiernený temperament toľkého množstva, ľudí rôznorodých,
         najrozmanitejších stavov a povolaní, shromaždených na úzkom priestore… Nijakých srážok a
         nepohôd! Nebolo počuť hrmotných slov, nebolo rečí, nič neudalo sa demonštratívneho. Ani len
         spoločného spevu nebolo, a tešil som sa naň. Mňa chytajú slovenské piesne, slečna je
         svedkom, ako som bol celý uchom, keď mi zaspievala. (Keby len tak srdce nerozodieraly
         pazúrmi až zúfalej melanchólie…) Nič nebolo, hudba hrá tamhore, šum tichého mnohohlasého
         rozhovoru sprevádza ju ako šum horský pri lahodnom teplom vetre… A tu razom celá garnizóna!
         Bajonety, šable, pušky — iba delá a námorné koráby chýbaly. Nie, to musí byť sen! Taký
         infámny škandál mohol sa udať počas parížskej komúny, a on sa nám zjavil vo sne!“
    </p>
    <p>
     „A teraz prídu iste vyšetrovania, prehánky, súdy!“ poznamenal Greguš, položiac ruku na
         koleno Gažovo.
    </p>
    <p>
     „Veď to holomok v tom smiešnom klobúčiku! A to je u vás úradná osoba? Takému človeku
         sveria moc, ozbrojenú silu? Taký človek má právo kázať do ľudí bodať a strieľať?“
    </p>
    <p>
     Či by ste tomu pánovi v zamastenom klobúčiku sverili Lehrtov veľký slnečník, ktorý mu
         teheránska polícia statočne prinavrátila?“ pýtal sa Greguš. Skladanský pozabudol už ním
         citovaný príklad a hľadel v nedorozumení na Jána.
    </p>
    <p>
     „Pamätáte sa na náš rozhovor pod lipami?“ pýtal sa po druhý raz Greguš, mysliac, že hosť
         prepočul prvú otázku.
    </p>
    <p>
     Skladanský chytil Greguša za ruku a stisol ju kŕčovite. „Odpusťte, pane, ako som mohol
         veriť vašim prepodivným, tuhým slovám, keď mi tak ťažko uveriť vlastným očiam a ušiam! A
         tam dámy zväčša, deťúrence!“
    </p>
    <p>
     „Ja som sa srdečne bála o Irenu,“ riekla svojím plnozvučným hlasom Lejla; on znel ako
         oceľová struna, „vždy chcela dopredku. S biedou ju mama udržala. Mala plné oči sĺz, nie od
         strachu, ale od hnevu, že je taká malomocná, že je pred ňou taká nepreberná stena ľudí.“
    </p>
    <p>
     „Dámy moje, vy ste zriedkavé stvorenia. Moja poklona… Ani jedna mdloba, ani jedna
         hystéria!“
    </p>
    <p>
     „Irena prvá obviazala raneného,“ riekla Mária, „keď ostatní potratili hlavy. Ostatne, je
         vraj viac ranených; i v tlačenici dokaličili niekoľko ľudí.“
    </p>
    <p>
     „A Lutišič sa díva na podobné kúsky!“ riekol Skladanský a potrel si dlaňou čelo.
    </p>
    <p>
     „On ich posmeľuje svojím chladom, svojím čušaním,“ odvetil Greguš.
    </p>
    <p>
     „A niet pomoci?“ zadivil sa Skladanský, „niet fóra, ktoré by skrotilo zúrivcov a dalo
         zadosťučinenie nevinne trápeným?“
    </p>
    <p>
     „Jesto jediné fórum,“ riekol Greguš, složil klobúk a pozrel nahor: „tam nad týmto
         belasým, hviezdami posiatym nebeským sklepením!“
    </p>
    <p>
     Mária celkom zamĺkla. Hlboko ju dojaly večerné hrubodivé výstupy. Ozvala sa v nej žena,
         mať. Ona išla so svojím najdrahším: s mužom a deckom, medzi ľudí známych, priateľských,
         svojich. Veď už len nemôže sa zatvoriť s dorastenou dcérou večne medzi steny, a keď vyjsť,
         teda iba do samoty horskej? Viedla dieťa na zábavu miernu, peknoduchú, a predsa postavila
         ho pred bodáky a hlavne nabitých pušiek! Akáže bezpeka na takejto zákonnej, nevinnej ceste?
         Akú zodpovednosť má surový, nevzdelaný chlap, v ruke so smrtiacim nástrojom? Omylom,
         náhodou v tlačenici, v zmätku vypáli puška, bodne oceľ… čo sa mu stane? Preložia ho na
         druhú stanicu, kde tiež prípadne treba „náhody“. Ju sovrela úzkosť až teraz, keď bolo po
         všetkom, keď tichou nocou pohrmieval koč po tvrdej hradskej. Tak všetko pekne u nich stojí,
         nad čistým, ničím nepoškvrneným dojmom vznáša sa sladký mier, božia blahodať! Jesto kus
         svojho chleba, svoj kút, zdravie, vždy nájde sa i duševný pôžitok, príjemná spoločnosť,
         ružový výhľad, nádej v deťoch. A tu povedomý strach, že pre národné smýšľanie na všetko to
         čihá úskočná saň, pred ktorou niet ochrany! Od nálady a svojvole mravne apatického človeka,
         vagabunda bez srdca a svedomia závisí, či to všetko bude i dnes, i zajtra. Inde iba ľudia s
         ukrytými zločinmi, ktorí včera vlámali sa do kasy, nasypali cyankáli do polievky bližnému,
         podpálili dedinu, okradli poštu, trasú sa pred políciou, pred bleskom žandárskeho noža… tu
         u nich trasú sa statoční šľachetíni, matky, devy, ktoré sa sišly zaspievať si, zahrať,
         tancom obveseliť sa, trasú sa, lebo nevedia, kedy zaľúbi sa „holomkom“, ako vyslovil sa
         hosť, dať ich napadnúť katom a zabijakom.
    </p>
    <p>
     V Márii začal víťaziť cit matky, manželky, rodiny nad citom národným. Či je radno, či
         možno žiadať všetky blahá, celú budúcnosť nezaopatrených detí stavať na kocku pre záujmy,
         keď i vysoké a šľachetné, ale predsa ďalšie, pri ktorých jednotlivec tak málo platí a môže
         všetko stratiť? Ani za obeť vyvraždených štvoro jej detí nepomkne sa o piaď taká veľká vec.
    </p>
    <p>
     Skladanský, ako by bol uhádol trápnu dumu Márie, riekol už tichším, menej zvlneným
         hlasom:
    </p>
    <p>
     „To je hrozné! Je to u vás zúfalá šmykľavosť, klzkosť občianskeho, i prosto ľudského
         postavenia! Málo rozumiem vašim politickým a spoločenským borbám, ale veď vy všetci i ako
         súkromní ľudia stojíte na krehkom, včera zamrznutom ľade, ba na skle! Veď vám prichodí báť
         sa vyjsť na ulicu. Ako môžte uvaliť na seba zodpovednosť a viesť dcéru na koncert, na bál?
         Ba či je radno držať decku hlučnejšiu svadbu? Či nezjaví sa vo svadobnej sieni slúžny s
         celou armádou?“
    </p>
    <p>
     „Už i tomu podobné kúsky sa staly… Pán architekt, znám vašu živú fantáziu, ale ona sotva
         vynájde podlosť, ktorú by naši „patrioti“ nevykonali.“
    </p>
    <p>
     „A tak teda utiahnite sa… nechoďte nikam, pre Boha živého, pokiaľ nejaký Tamerlan
         nepríde, shrotiť na kopu spuchrenú búdu a nezavedie poriadok, hoci aziatský, čínsky, ale
         predsa aspoň poriadok!“
    </p>
    <p>
     „Ak nás povolajú, zas im pôjdem zadrumbľovať na citare, i zaspievam s Ruženkou dueto, i
         divadlo budem hrať, hoci len ako komorná, ktorá má päť slov povedať: „Už je čaj na stole.“
         To je naša povinnosť, pán architekt, naše sväté právo a jediné útočište pre náš sladký
         jazyk slovenský!“ riekla Júlia svojím kovovým prsným hlasom a ukázala zpoza ručníka tvár,
         mesiacom osvetlenú. Skladanský po umelecky hľadel na jej bezúhonne krásny profil. Ostrý
         tieň padal s ručníka na jasné, belejúce sa čelo a polovicu oblého líčka. „Ako sa mení
         ľudská tvár!“ pomyslel si Gažo. Pred ním šikmo sedela celkom iná deva než pri smutnej vŕbe
         pred jeho štafelajom. Hľa, portretovanie je sprepadene úslovná práca. Na každej podobizni
         by malo stáť dátum, hodina a minúta. Nie toto je deva X, ale: Takáto bola deva X. dňa 30.
         júla toľkého roku, o pol jedenástej predobedom pri slabo zaoblačenom nebi, keď bola smutná,
         alebo veselá, alebo zaľúbená, alebo nevyspatá. Potom by sa ľudia menej žalovali na
         nepodobnosť, na netrafený výraz práve pri veľkých talentoch, idúcich štetcom za dušou, a
         nielen za nosom, bradovicou a akurátnou šírkou úst. Veď je tvár, a zvlášte oko, naozaj
         zrkadlom duše, to nie je fráza. A tá duša žije, vlní sa, pohybuje („panta rhei“, povedal
         grécky filozof), vznáša sa, padá, smúti i teší sa, horlí i nudí sa, nádejami zorí i zúfa, a
         ty biedny maliar máš a môžeš na plátno upevniť len jednu chvíľu. Hľa, táto krásavica. Ako
         premenilo ju vnútorné rozpoloženie! Včera krotká, zadumaná, jasná ľalia nad kryštalovým
         prameňom, dnes centifólia s ohňom. Včera v miernej zeleni, v jasnom dennom svetle iná, a tu
         pri lune ju ledva poznávam, cele inou mi prichodí.
    </p>
    <p>
     Všetci štyria cestovatelia zamĺkli, uspokojili sa pod ukolembajúcim vplyvom pokojnej
         noci, pri mäkkom húpaní dobrého koča. Popri plnom mesiaci, stojacom už dosť vysoko na
         bezoblačnom, plavobelasom nebi, hviezdy nesmelo žmurkaly a tratily sa v mliečnom jase, len
         jedna veľká, ako by poskakujúca hviezda zápolila dosť podarene s „bledou lampadou noci“,
         hoci jej bola nablízku. Obe nebeské svetlá spojily sa premôcť Mliečnu cestu: z nej zostaly
         len jednotlivé ostrovy svietiacej hmly kozmickej.
    </p>
    <p>
     Tichou, čujnou nocou, prerážajúc klepot kolies, zaznelo dvanásť hodín s hrubej
         stražianskej veže, keď Gregušov voz zastal pred monumentálnou železnou bránou havranovského
         kaštieľa. Ako dva temné oblaky s rozstrapkanými okrajmi vežily sa zpoza strechy dve koruny
         titanských líp na lunou zjasnenom belasom úzadí. Dlhý front s oboma rizalitmi lisol sa ako
         z nového plechu v mesačnom jasnom svetle; predný rizalit hádzal na stenu ostrý tieň. Trasno
         a trblietavo iskrily sa lunné papršleky na zrkadlových tablách obločných.
    </p>
    <p>
     Skladanský sostúpil s voza a porúčal sa.
    </p>
    <p>
     „Ďakujem vám, pán direktor. Mnoho som skúsil dnes. Pre mňa je to kapitál. Mňa dnešný deň
         mrazí i oduševňuje!“ A on bol naozaj akýsi roztrepaný, pohnutý.
    </p>
    <p>
     „Zajtra do roboty. Pastelku iste skončíme, ako Boh dá! Milosťpani, prosím už obliecť tie
         staré, hodvábne šaty. Už ich treba. Majú báječné záhyby, len keby bol štetec a ruka
         Netschera!“ Odskočil k tretiemu vozu Štrbíkovmu, odobral sa od farára. „Slečna, do
         videnia!“ riekol Ružene a tisol jej ruku. „Či naozaj budeme spolu spievať?“
    </p>
    <p>
     „Nám prichodí skôr plakať,“ riekla Ružena; „videli ste, že je už spev nedovolený.“
    </p>
    <p>
     Skladanský šiel ku kaštieľu.
    </p>
    <p>
     Lejla pozrela na kaštieľ, keď Skladanský pozvonil pri bráne. V ľavom, bližšom rizalite
         bol otvorený oblok. Za čalúnom, v bledom, tuhom pruhu mesiaca, zjavila sa strojná, štíhla
         postava Lutišičova. Len na chvíľu blysla sa bledá tvár, no Lejla ju uspela uvidieť a chytro
         odvrátila tvár. Za svet nechcela, aby zvedel, že ho uzrela. No predsa, ako by popravujúc
         sa, pozrela ta ešte raz: oblok bol prázdny. Zas sa obom myšlienky stretly. Ani on nechcel,
         aby ho zbadala.
    </p>
    <p>
     Koč sa pohol.
    </p>
    <p>
     „Tak po nociach sa túlať!“ začuli Gregušovci bas Mateja Brázdu, so škripotom
         otvárajúceho zámku na dverciach brány.
    </p>
    <p>
     Pred mostom zastal Gregušov koč, ostatné dva ho dohonily a tiež zastaly. Daniel Kukliš s
         Irenou sišli s voza a pristúpili ku Gregušovcom.
    </p>
    <p>
     „Dobrú noc, drahí naši!“ riekol Kukliš, bozkávajúc ruku Márie. „Dobrú noc, drahá
         maminka! Tak som rád, že ste už doma! Veď to bolo strašné!“
    </p>
    <p>
     „Ach, naša milosrdná sestra!“ zavolala Lejla, bozkávajúc Irenu na líce. „Ty nás všetkých
         zahanbíš, Ira!“
    </p>
    <p>
     „Sme my všetci jednakí hrdinovia!“ riekla Irena. „Osemsto ľudí vyhnala jedna mátoha! Že
         žandári! Ani raz by nestačili bodnúť, a nebolo by ich!“
    </p>
    <p>
     Lejla nahla sa k Danielovi Kuklišovi:
    </p>
    <p>
     „Kroťteže trochu sestru, pán Kukliš! Je na vašej starosti! Ona je perla, perla!“
    </p>
    <p>
     Kukliš pozrel na tvár Lejlinu, obliatu mesačným svetlom. Už nemala ručník… Jej pleť
         svietila ako kararský mramor.
    </p>
    <p>
     „Bože môj, či som hoden, aby ma tak milo oslovila!“ pomyslel si Daniel, odchádzajúc ku
         svojmu vozu. Od tretieho voza ozvaly sa družné dva hlasy Miloslava a Ruženy: „Dobrú noc!“
         Gregušov voz sa pohol, zvrtol napravo a hrmel mostom nad tichol Kotlinkou.
    </p>
    <p>
    </p>
   </div>
   <div type="chapter">
    <head>
     X. Večernica.
    </head>
    <p>
    </p>
    <p>
    </p>
    <p>
     Skladanský kráčal dláždeným dvorom, kroky ozývaly sa nepríjemno, a nepríjemne mrmlal
         Matej, idúc za ním ako tieň. Jeho kapce nebolo počuť.
    </p>
    <p>
     „Nechceli si ani ľahnúť bez pána. Po dome blúdili ako mátoha! Desať ráz boli pri obloku.
         Ako by to bolo zdravo, keď je spln. Treba to? I pán maliar si myslí, že keď sú mladý, noci
         tráviť neškodí. Načo lietať do Kotlína? To je Sodoma. Nebohý Imro hovorievali, že je to
         Sodoma; oheň a sirku na Kotlín! A môj pán iste príde zas do macholie… Keď sa dlho mračí,
         býva tuhá búrka!“
    </p>
    <p>
     „Choďte spať, starý pán! Sám nájdem svoj brloh!“
    </p>
    <p>
     „Choďte spať! To sa ľahko povie, a zišlo by sa starým kostiam. Ale zakiaľ pána neuložím,
         aké môže byť choďte spať! Doslúžim, doslúžim… A keď sa vystriem, čo bude, ha?“
    </p>
    <p>
     Matej pevne veril vo svoju nenahraditeľnosť. Zaliezol do svojho bytu pri záhrade,
         zkadiaľ videl šikmo na verandu. Sadol k obloku, potme hľadel na záhradu a spustené sklá
         verandy.
    </p>
    <p>
     Skladanský chcel ísť rovno do svojej chyže, ale idúc okolo záhrady, zazrel tenký pruh
         lampového svetla, padajúceho medzierkou čalúnov na rezedu okolo kolesa, na vodomet, ktorého
         matný, mesačný lesk menil sa v žltozlaté mihotanie. Zaradoval sa, lebo sen mu bol ďaleký, a
         srdce mal plné dojmov, ktoré sa pýtaly von, von; musel sa s niekým podeliť, čo by to bol
         hoci Matej. Po Andrejovi zatúžil ako po milenke, vpravde, ako zaľúbený! Veď on ho jediný
         pochopí, on mu mnoho vysvetlí. Zaklopal na bočné tapetové dvere a čakal.
    </p>
    <p>
     „Voľno! Je otvorené, vstúp, tanečník!“
    </p>
    <p>
     „Zbadal som, že ešte svietiš! Sláva ti, anjel si mi! Sen ďaleký mojim zizadlám. A
         pohovoriť sa mi chce! S tebou, len s tebou! Veď si svieži! Ostatne, povedz a vyhoď ma, keď
         ti oči začnú klipkať. A ty čo porábaš?“
    </p>
    <p>
     „Ty hovor! Ideš zo sveta. Nevieš, že je Kotlín svetom? Má i madame Pompadourku, i
         Richelieuva, i Marata! A nedávno, veď si počul od môjho ujca, zasadal i decemvirát, čo nás
         oboch súdil. Nuž hovor!“
    </p>
    <p>
     „Neviem, odkiaľ začať! Daj srok! Nech si vydýchnem. Tu ma shodili Gregušovci pred domom
         a Matej mi držal predikáciu! Hu! To sú veci! Ale dovoľ!“ shodil prachový plášť, rozopäl
         kabát, uvoľnil vestu a hodil sa na fotel, až perá sprašťaly pod vysokým, kostnatým jeho
         telom.
    </p>
    <p>
     „Ako vidím, musím ti pomôcť: nehorázna nuda, spara, dym, naivné slečinky, zlé pivo, zlý
         Cigán, živio, klimprovanie na lacný klavír, petrolej, prach… no pokračuj, pútnik sladký!“
    </p>
    <p>
     „Veru ti nesvedčí irónia, kamarát, tebe najmenej, si krv z krvi, kosť z kosti, a
         klimprovala tam Lejla na drahej citare. Čo bys’ dal za citaru?“
    </p>
    <p>
     Ale Andrej bol už raz vo svojom ironickom tóne, nevedel sa z neho vytrhnúť, čo by mu i
         srdce krvácalo.
    </p>
    <p>
     „No už len hovor! Expedícia bola nepodarená, to už viem, keď si prišiel o polnoci. Tam
         tak včasne nezametajú!“
    </p>
    <p>
     „Braček, kde som bol? Že v akomsi Kotlíne? Nie, bol som v Abruzách, na Sicílii, v
         Kampanii, v jaskyni Rinalda Rinaldíniho, medzi Irokézmi, Patagóncami, Čečencami — in terra
         domibus negata!“ Pošupol si bližšie druhú stoličku a vyložil na ňu svoje dlhé nohy.
    </p>
    <p>
     „Vari ti toboľku vyfúkli moji zemkovia? Vari ťa postískala trochu krv z krvi a kosť z
         kosti?“
    </p>
    <p>
     „Hovorím, nesvedčí ti irónia, tebe najmenej. Po prvé, tvojim zemkom s tamtej strany
         Rubikona klaniam sa nízko, hodne nízko, a to bez rozdielu, obom pohlaviam, den Männlein und
         Weiblein!“
    </p>
    <p>
     „Človeče, ty si sa zaľúbil, mám ti blahoželať! Vyzeráš zamilovano roztrepaný.“
    </p>
    <p>
     Andrejovi nebolo do žartu, neustále sa mu mihala pred okom lahodne v koči sediaca Lejla
         s diadémom mocného vrkoča, postriebreného lunou, s mramorovou belosťou tváre a štíhlou
         postavou. No Gašpar bol tak milo rozobratý, roztrepaný, ako sa vyslovil sám Andrej,
         roztatárený, komicko-zaujímavý, že nebolo možno mračiť sa. Sedel, vlastne polo ležal na
         dvoch stoličkách, vlasy v čele, vesta rozopätá, inokedy malebne uviazaná hodvábna šatôčka
         visela mu nerovnými cípmi nadol na belunkú košeľu s briliantovými gombičkami…
    </p>
    <p>
     „Nuž čože bolo, človeče, sám som už zvedavý, a ty nikam k veci… Prevrhol si sa?“
    </p>
    <p>
     „Po druhé, na druhej, na tvojej…
     <emph>
      na tvojej
     </emph>
     strane Rubikona máte
         poriadnych hrdlorezov, pečenegov, antropofágov, kanibalov — slovom, poriadnu mafiu!“
    </p>
    <p>
     Po takom dôkladnom obľahčení Skladanský odsotil druhý stolec, vstal, a chodiac dlhými
         krokmi od konca verandy do konca, krátkymi, výraznými črtami opísal Andrejovi spoločnosť,
         dojem, ktorý mal, jednotlivých ľudí, ktorých Andrej poznával po plastickom opise, lebo s
         menami Gažo nebol načistom, potom Lejlinu hru, jej elegantný, imponujúci zjav (pritom
         poslal vzdušný bozk), tichú zábavu; no na Ruženku zabudol, bál sa Andrejovej poznámky…
    </p>
    <p>
     „Nuž a vy ste uleteli z takého raja?“ Andrej bol naozaj zvedavý… Posiaľ nevidel príčiny
         Gažovej roztrepanosti…
    </p>
    <p>
     „A teraz príde to, nuž… počúvaj!“
    </p>
    <p>
     Opis škandálu bol klasický… Gažo opísal minúty všeobecnej zmuty, pochod žandarmov,
         figúry dejstvujúcich osôb s takou živou názornosťou, že Andrej vstával s divána a tŕpol na
         celom tele.
    </p>
    <p>
     „Nuž čo povieš na to, či nemám pravdu o mafii?“
    </p>
    <p>
     „A boli tam vtedy ešte i Gregušovci?“ Andrej zatajil dych.
    </p>
    <p>
     „Tam, zlato moje, práve oproti rúram. V istom momente som Bohu porúčal svoju švábsku
         dušu, lebo som pevne veril, že musí zadunieť dešarža na nás i na pestrý dav dám a devíc!
         Nech sa len jeden hnevom rozpálený človek vzoprie, nech chmatnú na pušky nemilosrdne
         napredujúce kolóny — nuž krv potečie potokmi!“
    </p>
    <p>
     Skladanský, ukonaný živým líčením (on bol s dušou pri tom, znázorňoval, posunkoval,
         behal), zastal si pred Andrejom a hľadel mu prísno do očú. Napokon sadol ku stolu a nalial
         si vína, vypil za pohár na dúšok.
    </p>
    <p>
     „Nuž či je váš kotlínsky kraj doskami zabitý? Či leží na cudzej planéte, či v druhom
         slnečnom systéme, pod mimokozmickými zákonmi rozumu i prírody? Veď o niečom takom tamvon
         nikdy nič neslýchali! Že jestvuje maďarský glóbus, to som vedel, ale že jestvuje chaos
         všetkých ľudských pochopov o cti a poriadku, to mi je predsa niečo nové! A veď sa oplentám
         tu často! Ale ty ma držíš pod sklopcom ako pinkavku… Že tamvon vo svete nič o tom nevedia,
         nečudujem sa. Ako možno s tým medzi civilizovaných Europanov? Človeka by zaviezli rovno do
         Döblingu, keby im prišiel s takými zprávami. Veď nečítali v novinách, že by za slávnou
         Lajtou zúrila rebélia, komúna, drotárska anarchia. A keď povieš, že arci nezúri, že tu v
         najhlbšom mieri stokajú ľudí na bajonety, ako kuroptvy na ražeň, na dámy mieria nabitými
         repetírkami s najväčšou chladnosťou a fidélnym úsmevom, nech sa obrátim na baraní roh, ak
         ti živá duša uverí. Braček, krátky čert na stoličke, čo kázal ľudí prišpendľovať ako
         chrobáky, usmieval sa pritom! Milá nevinnosť! Ale máte to krotký národ. Na ktoromkoľvek
         kiritagu v Rakúsku boli by toho skrčeného Asmodejčíka roztrhali. Ostatne, všetkému som ani
         nerozumel. Adjutant krvavého piadimužíka, prepitý ozruta, s hlavou karikovaného Minotaura,
         reval: tudlete teremtete, či tak nejako. Čert tomu rozumie! Z každého oka mu trčal sud
         špiritusu!“
    </p>
    <p>
     „No oddýchni si a zalej si hnev,“ riekol Andrej, nalievajúc Gažovi do pohára.
    </p>
    <p>
     „Lej, lej dnes, Ganges vypijem a všetky krokodily pohlcem…“
    </p>
    <p>
     „Urobia proti nápadu niečo?“
    </p>
    <p>
     „A to už neviem! Len toľko: Greguš ako by očakával, že sa ty zaujmeš nevinných ľudí.
         Andrej, to bys’ mohol! Na kom ti záleží? Palatínom byť nechceš, košútky tlačiť nezamýšľaš,
         a Asmodejčíkov sa vari neľakáš?!“
    </p>
    <p>
     „Počuj, ale nemaľuješ trochu čierno na čierno?“
    </p>
    <p>
     „Áno, maľujem, ale za vodou, bielo na zeleno, maľujem Lejlu a Máriu… Ale ty sa ani
         neobzrieš na moje havranovské diela, a opúšťaš ma! Veď ja ti tam vlastne zúfam pri tom
         dievčisku! Všetko by išlo, maminku našu (vidíš, aký som rodinný) som flott podmaľoval, sám
         sa teším, podarilo sa, Veneciánka — nespustím ani zbla. Ale Lejline oči! Beda! na tých
         kukadlách tuším stroskoce sa moje celé piktorstvo, hodím papendekel do ohňa, sadnem na váš
         kotlínsky expres, a hajde ku kalfasu! Ne sutor ultra crepidam! Také oči, také oči! Lúč
         večernice sa zahanbí a skryje za oblak. Sladká triaška ťa schytí, pľaštíš, pľaštíš — len
         kľaknúť. Ja sa bojím už priamo pozrieť do tohto mora krásy a neviny, umu, miloty!
         Večernica! „Holder Abendstern,“ ako spieva Wagnerov Wolfram von Eschenbach. Ale už dosť!
         Čujem, Matej kašle, oboch nás vyťahá za uši, tak sis’ ho vychoval… To je tiež taký malý
         tudlete, teremtete! Čudný kraj! Adie, srdce, adie!“ Andrejova láska k Lejle rástla, ak to
         možné bolo, opisom a oslavou Gažovou. No v hlbine srdca ozvalo sa niečo podobného na závisť
         so žiarlivosťou.
    </p>
    <p>
     Gašpar, odchádzajúc, zaspieval zvučným, prsným tenorom Wolframovo sólo z Tannhäusera: „O
         du mein holder Abendstern!“ Spieval krásne (v časoch prvej mladosti mal vôľu odskočiť k
         opere), s vrúcim citom… Hlas chodbou vzďaľujúceho sa umelca pomaly slabol, tlmený stenami,
         no čím znel ďalej, tým mocnejšie vyrážala sa v ňom túžba lásky. Ešte z jeho izby bolo
         počuť, ako echo ďalekých hôr, vysoké, čisté, roztúžené, nyjúce tóny, tóny odriekania sa,
         zbožňovania niečoho vysokého, nedostupného. Hlas zamieral a zasa zosilňoval sa. Zdalo sa,
         celý v nočnom tichu zamĺknutý dom počúva čarodejné, pritlmené a predsa jasné zvuky a
         pozunieva za spevákom ako zvon, do ktorého zavoláme hlasno. Andrej sám poznášal svetlá,
         Mateja poslal spať, hodil sa na diván a hlasite plakal. Od detských čias na slovenskom
         gymnáziu nestalo sa to príkremu nahorklému Andrejovi Lutišičovi.
    </p>
    <p>
     Skladanský na druhý deň jaro zdvihol sa s postele, v ňom vrel nový čudný oheň, životná
         radosť ho zachvátila, tešil sa na práce za vodou, tešil sa z krásneho rána, keď prišli k
         nemu gregušovskí chlapci, radoval sa ich príchodu, hneď sa ustrojil a šiel s nimi blúdiť
         poľom, okúpať sa v hlbokej zátoke Kotlinky, kde hneď i raky nachytali, veselo prespevovali
         a všetci traja viedli do jedenástej „život divochov“, ako hovoril Skladanský.
    </p>
    <p>
     Paľko zpočiatku robil pokusy sporiť s majstrom, zaviedol reč na otázky odvlečené, o
         Bohu, nesmrteľnosti, o „stredovekých temných bludoch dogmatiky“, no bol skoro odzbrojený
         logikou a viac ešte humorom a komikou Skladanského. Všetky výpovede jeho zvelebovaného
         inštruktora Jána Odoakra Kutálka, ktorými myslel vývodiť, ležaly pred jeho nohami ako
         rozbité črepy starých, zle páchnucich hrncov. A to ho veľmi rozsmútilo: on bol tak blízko
         povznesenosti, jemu nahovoril vegetariánsky peripatetik, že je už číslom, faktorom,
         samostatným mysliacim dejateľom, nad staré bludy povzneseným novým, lepším človekom, a hľa,
         cudzinec ho sotil nazad, odkázal ho na príklady starých a verné nasledovanie, a to taký
         cudzinec, ktorého mal rád, po ktorého slove túžil, ktorého činnosť obdivoval.
    </p>
    <p>
     „Ale, Paľuško, povedzte mi, zkadiaľ ste nabrali do hlavy kostrbatých čudáctiev? Vy
         hovoríte o svojom tatovi, ako by bol už detinským starcom, vyžitým z rozumu! Čo je to?
         Ktože vám to navial, veď to nie je z vás, z vášho srdca! Cti otca svojho! Či vás neučili
         katechizmus?“ Paľko sa zarazil: on, maturus, a katechizmus!
    </p>
    <p>
     Konečne Paľko zahanbený spovedal sa, keď sa obliekali, občerstvení ranným kúpeľom, Že
         Kutálek shromažďoval poniektorých vo svojej izbe, chodieval s nimi na prechádzky a
         zasväcoval mladých ľudí do „nového učenia“, ktorého bol prorokom. Popri nevinnom ináč
         vegetariánstve, ktoré odporúčal, napomínal mladých ľudí, aby neverili v blbé bájky o Bohu a
         nebi, o čertu a pekle, neverili zvlášte autoritám, ktoré chcú brať rozum do árendy, ale aby
         všetko čerpali len zo seba. „Každý si je sám sebe bohom i nebom, čertom i peklom, len
         chcieť musí,“ opätoval často Ján Odoaker Kutálek.
    </p>
    <p>
     „Povedzte svojmu prorokovi,“ povedal Gažo, „aby nemútil zdravé mladé rozumy. Dosť majú
         ony práce, než prebŕdnu ako-tak záhadami bytia s pomocou a vodcovstvom múdrych autorít! Váš
         tata, ktorého vyhlasujete za človeka zaostalého, má viac umu a srdca než tisíc vašich
         Kutálkov a Pukálkov. Učte sa, rešpektujte, s trasením a bázňou vchádzajte do chrámu
         božských tajov, lebo keď pôjdete za bláznami, zakrpatiete v prázdnej pýche a nadutom
         namyslení. A potom učte sa hlavne to, čo sa máte učiť! U vás, drahý Paľko, je mnoho
         diletantov a polovzdelancov! Zakiaľ sú skromní, Boh s nimi, nikomu neublížia zlými veršami
         a primitívnou hudbou. Ale keď k tomu príde kutálkovská nadutosť, potom je už zle! Vy
         pozerajte na zakončených, prvotriednych ľudí a prijímajte od nich naučenia!“
    </p>
    <p>
     „Ale všetko prijímať bez samokritiky?…“
    </p>
    <p>
     „Zasa nové slovo! Vidíte, tí pánici jazdia na slovkách, ktoré im pustili prešibaní
         huncúti do hlavy ako somárovi slepú muchu do ucha… Strečkujú a zadkom hádžu… Ktože káže
         všetko prijímať bez rozmýšľania vlastného? Ale iné je všetko haniť a zapierať, čo na nás
         prešlo… Ostatne, hľaďte vždy na človeka, to obľahčí i kritiku… Keď je človek mĺkvy, nadutý,
         dúpny, nič riadneho z neho nevyjde. Pozerajte na diela, na skutky. Z prázdneho duba nič
         iného nevyletí než sova!“
    </p>
    <p>
     Paľko vrátil sa do duše zasmútený z rannej prechádzky. Zdalo sa mu, ako by mu vyhorel
         krásny dom, ktorý si postavil, v ktorom chcel bývať. Utešený bol dom, jasný, hrdý, ľudia mu
         ho závideli… A teraz vidí pred sebou len spálenište, pusté, dymiace sa! On by bol zaplakal,
         keby sa nehanbil Martinka.
    </p>
    <p>
     „Vidíš,“ riekol mu Martinko, keď boli sami, „vždy som hovoril, že je Kutálek odroň! Čo
         sa ma namučil!“
    </p>
    <p>
     „Čuš! tys’ ešte chlapec!“ riekol Paľko, šiel na humno, ľahol do sena a tíško zaplakal.
         Boly to slzy pokánia a prebudenia z akéhosi odurmanenia, do ktorého šuhaja vrečnili
         pomýlení, zavedení a dušou nepekní ľudia.
    </p>
    <p>
     O pol jedenástej Skladanský už sedel pred štafelajom. Lejla bola bledá a jej oči boly
         ešte zduchovnelejšie a záhadnejšie než inokedy. Gažo preberal sa v štiftoch s netrpezlivým,
         nervóznym chvatom, vstával každú chvíľu, pozeral na devu i obraz zľava, zprava, zblízka i z
         diaľky, chmúril sa, konečne hodil štift do truhličky, až zazvonil o druhé, zachlopil
         vrchnák a povedal:
    </p>
    <p>
     „Dosť, ďakujem, slečna! Boli ste trpezlivá ako ovečka, milá ako anjelik — ale ja som vás
         darmo trápil, darmo šudil! Som nespokojný, rozmrzený do hlbín duše. Kdeže mne brať sa na
         takú úlohu!“
    </p>
    <p>
     Už šiel višerom urobiť kríž cez obraz, no Lejla ho uprosila, aby ho nekazil už kvôli
         mame, ktorá sa naň teší ako decko na Jezuliatko.
    </p>
    <p>
     „Namaľovať neviem vaše krásne oči, ale sprotiviť sa im bolo by ešte ťažšie.“ Vzal čiernu
         farbu a načrtal drobným písmom do rohu: „Pinxit Klex, ars ex!“
    </p>
    <p>
     Všetci boli s obrazom nadmieru spokojní, Mária tisla Gažovi ruku a jej oči boly
         navlhnuté, Greguš chcel hneď dať po druhý raz oldomáš, Lejla vyčitovala iba, že jej
         lichotil: takým anjelom, vzdušne priehľadným, predsa nie je! „Škoda, že ste tomu
         cherubínovi neprimaľovali krídelká, majster!“ Paľko pozeral raz na pastel, raz na majstra,
         a všetky slová Skladanského dostaly väčšiu váhu. Hľa, diela, skutkov treba, hovoril
         majster, a on naozaj je človekom diela. Veď je to krása nad krásami. Lejla, druhá živá
         Lejla! Jemu sa zablysly slzy v očiach. Pristúpil ku Gažovi a chytil ho za ruku. Gažo
         vymanil si ruku a povedal:
    </p>
    <p>
     „Pomaly s oduševnením! Falošní bohovia majú najviac poklonníkov!“
    </p>
    <p>
     Len Lota svojím umným okom temno šípila príčinu pôvodcovej nespokojnosti. „Je to Lejla,
         je,“ pomyslela si, „ale ináč hľadí.“
    </p>
    <p>
     Skladanského vytrhla z trápnej, mrzutej depresie Máriina olejová podobizeň v jedálni.
         Stál pred podmaľovaným obrazom, hlboko v myšlienkach zahrúžený, a trúfal si. Taká zrelá,
         ustálená už, tichá ženská tvár bola jeho umeniu bližšie. Maľoval pilno, predobedom mu Mária
         nesedávala, zato poobede bola vždy trpezlivá a láskavá. No na piaty deň práce prišiel ako
         blesk z čista jasna telegram z Viedne, pravda, hrozne spotvorený, takže ho ledva rozlúštil,
         a oneskorený, ako u nás pravidelne: Skladanského volá jeho prvý inžinier chytro domov… Do
         vlaku mal už len dve hodiny. Chytro spakoval nedohotovenú podobizeň Márie s hodvábnymi
         šatami.
    </p>
    <p>
     „Pre šaty škoda vás unúvať, postačí modelka vo Viedni, ak by som toho leta neprišiel.
         Neviem, čo ma cituje.“
    </p>
    <p>
     Letkom sa odobral… Všetci ho sprevádzali k mostu, a keď sa stratil za topoľmi, bolo
         všetkým, ako by sa bol rozlúčil s nimi niekto z rodiny.
    </p>
    <p>
     Lejla bola vážna, temer smutná. V terajšom jej rozpoložení, v neistote a trapiech, Gažo
         ju rozveseľoval a uspokojoval, donášal jej veselé, dobré zprávy z kaštieľa. S ním všetko
         spojenie prestáva.
    </p>
    <p>
     „Na moj’ dušu, to nie je Nemec,“ riekla Lota, „skôr nejaký Rus alebo Poliak. Nemecky
         hovorí síce najradšej, ale hlas má slovanský. I toho nám ukradli. Ba čo svet nechá nám
         samým?“
    </p>
    <p>
     „Škoda! Mali sme sa učiť terceto s ním, ja i Ruženka, škoda!“ povedala Júlia a išla na
         dolné lúky. Na kopci pri zarastenej Kotlinke presedela do poludnia. Lúky boly už skosené,
         hladké, tretia tráva tisla sa zo starých korienkov, z bujnej pôdy, hlienom Kotlinky
         zúrodnenej. Pole, lúky, celé okolie bolo už akési vytrezvené, ošúchanejšie: plné, tuhé leto
         králilo a zahnalo poéziu sviežeho, novučičkého predleta. Vzduch nebol už taký ľahký,
         priehľadný, ale halil sa v horúcu hmlu. Vtáčence preletovaly nemo po jelšinách, iba svrčky
         trešťaly v príbrežnej tráve, kam kosa nemohla.
    </p>
    <p>
     Júlia myslela na Gaža, práve zmiznutého z ich malinkej spoločnosti — no za jeho vysokým
         plecom zjavila sa jej krásna, bôľmi vnútornými zduchovnelá tvár Andrejova, a jej bolo úzko
         okolo srdca. Želala si z hlbokej duše prehovoriť s ním jasno a otvorene, podľa rady
         Babušky, a prísť na jasnú vodu. Ba už teraz mala by sa sveriť mame, odľahčiť plnému srdcu.
         „Nie, až po náležitom exámene. No on nechodí. Tým lepšie, netreba nijakého exámenu, netreba
         nijakých objasnení. Ako by dobre bolo, keby vôbec viac neprišiel!“
    </p>
    <p>
     Ale toto rozhodnutie, toto želanie nebolo celkom úprimné. Idúc domov hradskou, pod lúčmi
         zastretého, no pri tom všetkom pálčivého slnka, nevdojak obzrela sa ku kaštieľu. Ticho a
         nudno stál kaštieľ, mŕtvo, bez života ako hrobka. Nad priestranstvom, žltým pieskom
         posypaným, belely sa krásne rizality, nad strechou stlala sa tuhá zeleň obrovských líp.
         Lejla prešla tuhým krokom, slnečníkom zastrela si tvár. Kaštieľ bol naozaj mŕtvy a prázdny,
         už boli z neho uleteli dvaja vtáci. No srdce jej nepokojne búchalo, uspokojila sa, až keď
         pod jej pružným krokom ozvaly sa dosky mosta nad Kotlinkou.
    </p>
    <p>
     Skladanský pohádzal najpotrebnejšie veci do malého kufríka, o chvíľu sadol s Andrejom do
         vozíka. Rysák preberal tenkými nohami a plavno letel od kaštieľa… Pri moste stála sama Lota
         a hľadela na odchádzajúcich… Andrej bál sa ta pozrieť, iba klobúkom pozdravil. Zato
         Skladanský vstal a zakričal staruške: „Do videnia!“
    </p>
    <p>
     „Tys’ ako vietor, Gažo! Prifúkol si — odletel si! Eh, vy umelci!“
    </p>
    <p>
     „Nerob si z toho nič. Nie umelca, ale remeselníka odvolali. Ak sa mi len barak, ktorý
         staviam vo Währingu, nezrútil na hromadu, nuž ma o týždeň máš zasa na hrdle. Všetky moje
         rárohy máš v zálohu. Knotkovej pajty nepustím, ani beznohej Babušky, a nájde sa ešte
         všeličo. Kraj je nevyčerpaný. Tu nesedí pri každej vŕbe cestujúci Apeles.“
    </p>
    <p>
     „A o mne nič nehovoríš. Nemal som ťa púšťať do Kotlína, synku! Celkom ťa odlúdili!“
    </p>
    <p>
     „Vlastne by som sa mal ztadeto vytratiť, aby ani puchu po mne neostalo! Nemáš pochopu o
         tom kúsavom, triviálnom, dutom bôli, ktorý cítim, keď nemôžem napred, keď nemôžem zachytiť
         to, čo vznáša sa mi pred dušou. Čoho som sa nedávno obával, stalo sa: Lejlu som náležite
         spackal. Veď uvidíš. Ale prečo si nebol pozrieť celý čas do môjho ateliéru na závodí. Veď
         to bolo dosť zaujímavé, nie mojou prácou, ale modelmi. Ostatne, možno, tak je dobre.“
    </p>
    <p>
     Andrej neopýtal sa, prečo je tak dobre, hoci bol mrzuto zvedavý. „Veď to i tak z Gaža
         vyletí,“ pomyslel si. Ale nevyletelo. Gažo bol dotknutý neúprimnosťou priateľovou, a Andrej
         čakal zasa od neho nejaké dôverné slovo. Keď sa tak obapolne čaká, nemôže nepovstať
         treščina medzi druhmi. Obaja boli samostatní, obaja samoľúbiví a hrdí, medzi oboma nakopilo
         sa cez dlhé roky toľkých dlhov a požiadaviek, že sa to už nijak nedalo skomputovať. Nik z
         nich nemohol vedieť, koľko je priateľovi dlžen a koľko má požadovať, no obaja cítili, že
         zajac prebehol medzi nimi, a oboch bolela povstávajúca trhlina tým viac, že zlého nik z
         nich nepredpokladal.
    </p>
    <p>
     „V Stražanoch mám sľúbenú vizitu… dovolíš potiahnuť pred faru?“ riekol Gažo chladným
         tónom, „len na skok, ty seď!“
    </p>
    <p>
     „Aha, Kotlín, koncert!“ usmial sa Andrej, Gažovi sa zdalo, že posmešne. Vozík zastal
         pred farou, Gažo skočil a zmizol šibkým krokom v bráne.
    </p>
    <p>
     „Čo len má?“ myslel si Andrej, „akým ochotným do návštev stal sa razom. Inokedy ho
         kliešťami na vizitu nevytiahneš. Smyslel si maľovať u Gregušov popri matke i dcéru. Nemá
         dosť na Viktórii Colonne, možno, hľadá i Fornarinu!“ Andrej zahanbil sa sám pred sebou.
         „Aké podozrenie! A predsa!“ Bolo mu strašno! Len pomyslieť, že by Gažo… „a veď by nebol
         div. Kde je mladší od neho duchom a temperamentom. A umelec!“
    </p>
    <p>
     Skladanský vo sviežo obielenej predsieni stretol Ruženku Kráľovú v belasej pracovnej
         zásterke, s prachovkou v ruke. Vidno bolo, že je zapriahnutá od rána, ešte ani vlásky
         nemala v náležitom poriadku. Bežno pozrela po sebe a jej mladá tvár, i tak kvetúca,
         zafarbila sa priam purpurom až po sluchy.
    </p>
    <p>
     „Prišiel som vyplniť vášmu švagrovi kotlínsky sľub… len na skok, ponáhľam sa na vlak.“
    </p>
    <p>
     „Ach, odpusťte… Štrbíka niet doma! Má veľký pohreb s kázňou,“ chytro hovorila Ružena,
         aby zakryla svoje zmätenie, „umrel osemdesiatročný starec, Pavol Mikula, veľmi vážený“, a
         pritom jej umom blyslo, čo je Skladanského po tom, či pochovávajú Pavla, či Havla, a touto
         myšlienkou ešte viac sa zmiatla. Skladanský hľadel na devu široko roztvorenými očami:
    </p>
    <p>
     „Keď som len svedka našiel, som spokojný… “ Aj on sa akosi zmiatol.
    </p>
    <p>
     „Švagrovi bude veľmi ľúto, ale nech sa páči dnu, sestra je doma!“ Skladanský jej
         vysvetlil, prečo má náhlo. Dve baby prešly chodbou, nesúc dvojušatý skop so špinavou vodou,
         a len že Gaža nesrazily s nôh. V chodbe páchlo tuho haseným vápnom. Z izby bolo počuť
         detský plač a prísny ženský hlas:
    </p>
    <p>
     „Ty špata škaredá, tak si opatrovala Janíčka! Nevidíš, že mám robotu, že sama nestačím?
         Celé kolienko si odrel! Marš do kúta, a stoj za hodinu! Tvárou k stene!“
    </p>
    <p>
     „Vaša železnica síce nebeží veľmi, ale keď sa raz rozkýva, nedohonil by som ju, čo mám i
         pedále ako krížový pavúk.“
    </p>
    <p>
     „Ach, a v takomto neriade ste nás našli. Odpusťte… U nás je všeobecné čistenie… Sestra
         je veľmi akurátna…“ Baby bežaly zasa chodbou s prázdnym škopom a chichotaly sa. Z izby
         ozýval sa žalobný plač dievčatka, iste v kútiku z pokuty stojaceho.
    </p>
    <p>
     „Prosím vás, slečna, povedať pánu farárovi, že som splnil sľub! Vizita bola — môže byť i
         terceto.“
    </p>
    <p>
     „Je to nemilé… ale aspoň na chvíľu, sestra sa mi nahnevá…“
    </p>
    <p>
     „Sláva Bohu, nelúčim sa na večnosť. A tam pred domom na voze čaká Lutišič. Do videnia!“
         Slovo „do videnia“ preriekol s tuhým, temer srdečne znejúcim prízvukom. Potriasol jej malú
         okrúhlu rúčku a podržal ju na chvíľu. Ružena sa znova zapálila a vytiahla ruku a malým
         úsilím. Vyprevadila hosťa po bránu. Andrej zazrel jej hlávku a strhol klobúk.
    </p>
    <p>
     „Dievča krv a mlieko!“ riekol Gažo, keď už zabočili k biednej malej stanici, „utešené,
         milé stvorenie.“
    </p>
    <p>
     „Maliar z teba hovorí, či starý mládenec?“ V hlase Andrejovom zaznel britký tón: takým
         hovorieval s ľuďmi, ktorých mienil vyzvať na súboj.
    </p>
    <p>
     „Utešené stvorenie, hovorím ti, a maj na tom dosť!“
    </p>
    <p>
     Priatelia stáli na pustom nádraží. Dvaja Židia a ženička s batôžkom na chrbte čakali na
         vlak od Kotlína.
    </p>
    <p>
     Andrej pošiel na koľajnice a zbadal svojím ostrým okom malý čierny punkt. To bol ich
         blížiaci sa vlak.
    </p>
    <p>
     „Andrej,“ riekol Gašpar Skladanský s neobyčajnou, trochu citnou intonáciou, ktorá
         Andreja hneď zamrzela, „počas môjho pobytu u teba bola prekrásna pohoda, to je pravda, vaša
         príroda ukázala sa mi v parádnom kostýme, nebo bolo jasné, ale medzi nami oboma nebolo tak
         jasno, ako býva a ako si želám z celého srdca, aby vždy bolo. Kýs’ diabol privial medzi nás
         chmáru, mňa to bolí. A nijakej vážnej príčiny nevidím!“
    </p>
    <p>
     „Ak sis’, Gažo, odložil citné výlevy na poslednú chviľu, teda si nerátal s naším
         stražianskym rýchlovlakom. Kým dokýcha, stečieš citmi. Alebo chceš recitovať celú
         tragédiu?“
    </p>
    <p>
     „Andrej, ty upadáš do starého tónu. Ach, ako ho nerád čujem od teba! Upomína ma na tvoje
         najhoršie dni, na obdobie…“
    </p>
    <p>
     „U mňa už vôbec nebude nijakého obdobia, ale bojím sa, že sa mi tu pred babkou a Židmi
         rozplačeš.“
    </p>
    <p>
     Tak hovoril Andrej, ktorý včera pri piesni Gažovej vypukol v plač! Hja, ale bol vtedy
         sám! Ľudia často nepýtajú sa po tom, akí sú, aké slabosti ich prekvapujú, ale len po tom,
         akými ukážu sa svedkom, svetu. On už dnes vplával do zlého prúdu a darmo ho srdce nútilo
         nazad, čosi pekelno mocného mu nedalo… Rozrúb ho, nemôže! Srdce mu krváca, a on ešte trhá
         na rane. Um ho volá, aby objal, a on sáče, srdce mu hovorí, aby láskavo prehovoril, a on
         uráža, duša mu horí citným teplom, a on studeno vraví, ako by bol z ľadu.
    </p>
    <p>
     „Obdobie malo tiež svoj smysel,“ pokračoval Skladanský, ale už mu oči tiež nedobrým
         leskom svietily, „také hlboké prírody, ako je tvoja, mávajú svoje búrky a cyklóny. Ale
         pováž, my sme už ľudia zrelí, zjasnení, pretrvali sme skúšky, prebili sme sa búrnym
         životom…“
    </p>
    <p>
     „No, von s tým! Čo chceš, čo sa žaluješ? Nekŕmil som ťa poriadne, nemal si mäkkú, čistú
         posteľ?“
    </p>
    <p>
     To bolo priveľa. Skladanský zatisol zuby a mlčal. Soberal sa vnútorne, aby podržal
         chlad. Čierny punkt od Kotlína rástol pomaly. Na perón vyšiel železničný sluha v špinavej
         blúze s červenými, taktiež špinavými výložkami, pozrel napravo proti vlaku, zívol na celé
         ústa a vrátil sa do čakárne, izbice na dva kroky širokej a štyri dlhej. To nevadilo, že
         mala nápis „terem“, t. j. sála. V zemi, kde chajdy volajú sa „rezidenciami“, pisári
         „veľkomožnými“, ich baby a dcéry „veľkosťami“, môže sa volať i psia búda „teremom“.
    </p>
    <p>
     „Vidíš, i člen svetovej premávky išiel sa ešte vyspať. Teda rečni, času dosť!“ Hlas
         Andrejov bol už kovovo zvučný, vyzývavý. Skladanský mlčal. Andrej pozeral na Židov, ktorí
         ľavými rukami posunkovali a mali ustarostené tváre. Ženička s batôžkom vzdychala a
         preberala prstami ruženec s malým mosadzným krížikom. Židia pri nej boli ako dvaja umní
         tchori neďaleko hlúpej sliepky.
    </p>
    <p>
     „Opustil som všetko v neslušnom neporiadku,“ hovoril Gažo najsuchším, najobyčajnejším
         tónom, „prosím ťa, káž Matejovi všetko pohádzať do veľkého kufra, a keď ti odpíšem, pošli
         to do Zürichu, Bahn-restante. Ak máš niečo iného, som k službám… Len von s tým!“
    </p>
    <p>
     Andrej poznal Skladanského a vycítil v jeho hlase, že nežartuje, ani márnych slov
         nehovorí. Jemu srdce sovrela obava, že Gažo naozaj nepríde už toho leta. A tá myšlienka
         bola mu nepríjemná. Jasno nahliadol, že vec ďaleko hnal a že bolo chybou nesveriť sa mu s
         citmi, ktoré plnily jeho celú dušu, nepohovoriť s ním o tom, čo ho jedine zaujímalo,
         neporadiť sa, ale čas i priateľstvo mariť žiarlivým utajovaním… Zamlčovaním toho, čím žil a
         dýchal, musela povstať prázdnota, čo ako ju Gažo zaplniť chcel svojím humorom a umením. A
         potom, čímže zavdal Gažo podnet k žiarlivosti? Aké právo má Andrej vôbec žiarliť na
         Skladanského? Neuráža tým devu? Aké práva má na ňu? A tieto reči…! Veď ešte slovo, a ony by
         musely vohnať priateľov na bariéru!
    </p>
    <p>
     Už raz bolo medzi nimi podobné napätie a podobné studené slová padly medzi nimi: po
         peštianskej návšteve Skladanského, keď mu priateľ vyčitoval jeho život. Gažo potom dlho
         stránil sa Andreja, na listy neodpovedal.
    </p>
    <p>
     Andrejovi prišly na um nešťastné časy neladu a čo pritom vytrpel, preto už-už chcel
         všetko napraviť, už otváral ústa, aby srdečným slovom, otvoreným vyznaním zahnal oblak —
         bolo ešte dosť času, sluha len teraz vyšiel a za nim staničný šéf, vítať vlak — ale divný,
         neoprávnený cit egoizmu zasa len zamkol mu ústa. Nízky rušeň už teperil sa, vyfukujúc
         nozdrami paru. Pred staničnou budovou zachrípnutým rykom zjačal a zostal stáť.
    </p>
    <p>
     „Neboj sa, neopozdíš sa,“ riekol Andrej miesto srdečného slova, „čaká tu desať minút, a
         prípadne i dvadsať.“
    </p>
    <p>
     „Nie, len deväť,“ pyšne opravil ho železničný sluha, salutujúc, „a nikdy nie dvadsať!“
         Kto nechváli úradnú hrdosť?
    </p>
    <p>
     Skladanský vyskočil do vozňa a otvoril oblok. Pred ním na nádraží stál Andrej a pozeral
         roztržito na krátky vlak. Z vozňa prvej triedy vystupoval nadžupan Dionýz Büky, Dr. Kraus a
         Akoš Kallivoday. V tej chvíli priletel úprkom Zápyho záprah (Andrej pozrel znalecky na
         bývalé svoje kone, či sú dobre chované) a z koča vyskočil Koloman Vizy, zďaleka máchal
         klobúkom a bežal výskokom proti Bükymu.
    </p>
    <p>
     „Ecce! Najvyššia smotánka Kotlínskej stolice,“ riekol Andrej, pristúpiac bližšie k
         obloku, ktorým hľadel Skladanský, cele von nahnutý. Ešte mohol vec opraviť. Premýšľal, či
         nemá skočiť do vlaku a do najbližšej stanice všetko pekne-krásne uladiť, zahladiť,
         vysvetliť.
    </p>
    <p>
     „Ale Asmodejčíka nevidím,“ riekol Skladanský, prižmúriac oči. „Zato ten vysoký, s
         usmievavou tvárou je ako váš primáš Pišta! A to je teda generál en chef?“
    </p>
    <p>
     „Nuž čo tam po nich! Ápropos — kedy ťa mám čakať!“
    </p>
    <p>
     „Alah je veľký!“ vážne hovoril Skladanský, cítiac, že teraz je na ňom rad odplatiť
         Andrejovi pôžičku, „alebo zajtra, alebo o rok, alebo nikdy. Ako sa Alahovi uráči! Salem
         alejkum!“
    </p>
    <p>
     Andrej mohol slová Gašparove pokladať za žart a milým žartom všetko nemilé urovnať, ale
         zasa v ňom ozval sa samomučivý vzdor, srdce sa mu stiahlo boľavou, hrdou vzpurou a dobré
         slovo zostalo v hrtane. Skladanský nemohol nevidieť vnútornú borbu v Andrejovi, hoci tvár
         jeho bola studenoposmešná, s nádychom veľkopanskej ľahostajnosti, no nechcel, nemohol ho
         lacno prepustiť, ani za cenu celej dlhej, krásnoduchej družby. Cenil si vysoko, cenil hádam
         až prepiate vysoko svoju vlastnú nezávislosť, draho a úporne vybojovanú voči prísnemu,
         lakedemonsky surovému otcovi, ktorý ho chcel poviazať vojenným záväzkom, voči nástrahám a
         biedam všelijakým. Čo ako je mu Andrej drahý, nemal vôle obetovať ani jemu svoju slobodu a
         nezávislosť, ani od neho nestrpel urazenie svojej samoľúbosti.
    </p>
    <p>
     „A potom, tam je vynáhrada,“ ukázal hlavou na stoličníkov, zdvorile klaňajúcich sa
         Lutišičovi a krátkymi krokmi ťapkajúcich k Zápyho parádnemu koču (veľkí páni idú od vlaku k
         ekvipáži vždy krátkymi ťapkajúcimi krokmi); „pozvú ťa do generálneho štábu na poradu, kedy
         zasa udrieť kotlínskou armádou na nepriateľa, kedy dať strieľať do diev a detí! Pekná
         kompánia. Rytieri!“
    </p>
    <p>
     Gašpar Skladanský cítil, že krivdí Andrejovi, ale načože nastrčil zasa tú odpornú
         asfaltistickú masku? Pri ňom, oproti nemu! Či si hádam myslí, že ho naľaká svojou
         duelistickou slávou? Mal by ju použiť tam proti tamtým Botokúdom! Taký splen treba liečiť
         ferro et igne!
    </p>
    <p>
     Rušeň chriplo zaručal, vagóny hrkly, zašramotily, ale pohly sa nazad, pochvalná
         všeobecná obyčaj vicinálnych rušňov. Zdá sa, ony sa musia najprv pätiť ako lev, keď ide
         skočiť na korisť. Lutišič stál pred vozňom bledý, so zlou tvárou. Vlak zastal v pätení,
         zaškripel, z rušňa zasipela para a povoz sa začal hýbať ťažko, rozmysleno, ďaleko nie tak,
         ako skáče lev.
    </p>
    <p>
     „Hej, veru uvezie! spievali pred týždňom v Kotlíne,“ zakričal Skladanský nahlas, aby to
         mohli počuť i stoličníci, a zmizol vo vozni. Vlak pomaly vyjachal zo stanice.
    </p>
    <p>
     Andrej nemal vôle sísť sa so stoličníkmi, postál a hľadel za odchádzajúcim vlakom. Šéf i
         sluha utiahli sa do stanice. Ticho všade, hlucho všade.
    </p>
    <p>
     Stojac na pustom nádraží, páchnucom dymom kamenouhoľným zo zlého domáceho uhlia, Andrej
         cítil razom ťarchu samoty. Samota býva želateľnou len vo väzení, kde ľudí násilne nútia do
         spoločnosti a nikdy nedovolia byť samým, ako to vypozoroval na samom sebe veľký
         Dostojevský. Ale samota v riadnom žití môže byť osožná len v malých dávkach, človek je tvor
         spoločenský. Lutišič ešte nikdy nepocítil tak hlboko, že je vlastne sám, osihotený,
         odtrhnutý od všetkého, ešte i od zloby a neresti, znášanej ľuďmi spoločne. On je sám i so
         svojou zlobou a neresťou…
    </p>
    <p>
     Rodiny bližšej nemal, ďaleká imrichovská bola mu nepriateľská na nože, ináč mravne i
         hmotne degenerovaná. Spoločnosť, do ktorej patril stavom, majetkom, peštianskou prešlosťou,
         bola mu primálo vzdelaná, čiastočne pobabraná všeobecnou nákazou, malicherná v záujmoch i
         konaniach, vulgárna v zábavách; kotlínsky svet na neho nevražil a kul pletichy preto, že sa
         od neho utiahol na svoje tuskulum. Opravdivý svet peštiansky, v ktorom mal také široké a
         vysoké známosti a spojenia, zabúdal na Andreja a šiel svojou cestou, a Andrej zabúdal na
         Pešťanov, na šťastie bez ľutovania a hryzoty. Nič tak skoro nezhrdzavie ako vysoké konexie,
         tie aby človek večne osviežoval. Greguš a jeho svet, jeho priatelia po duši a srdcu mu
         dôverujú, a nemajú ani príčiny dôverovať, sú sklamaní v očakávaniach, ktoré v nich vzbudil
         testament Imrichov a Andrejova výchova. A teraz, týmto biedne jachajúcim drgľavým vlakom,
         odchádza jediný jeho priateľ urazený, s horkým citom a zjavnou hrozbou odtrhnúť sa od neho.
         A predsa cíti v sebe toľko síl, toľko síl! Telesne zotavuje sa odo dňa ku dňu, iba duševne
         klesá a hynie samotou a rodiacou sa, ba už vypuknutou náruživosťou. Ak možno život porovnať
         bez kuľhania podobenstva s tečúcou, vlniacou sa riekou, teda je on osamelým, mŕtvym ruslom,
         mŕtvym ramenom rieky, nemajúcim vlastného toku a pohybu. Či ono samo odtrhlo sa, či rieka
         sa oddialila, všetko jedno, rameno zbahnatie a konečne vyschne, zanechajúc po sebe iba
         mnoho nezdravých výparov a netrebného hlienu.
    </p>
    <p>
     Pred Stražanmi dohnal jeho ruský rysák Zápyho ťažký koč. Dionýz Büky obrátil sa k
         faetoniku, predbehujúcemu koč, a zavolal:
    </p>
    <p>
     „Bude pán Lutišič doma? Možno zajtra urobiť návštevu?“
    </p>
    <p>
     „Som vždy doma!“ odvetil Andrej a rysák schytil sa do svojho najkrajšieho behu, ako by
         uhádol, že jeho pán chce sa sprostiť ďalších rozhovorov. Sú chvíle, v ktorých človek žasne
         nad vnímavosťou koňa práve tak silno, ako nad nevnímavosťou a tuposťou ľudí.
    </p>
    <p>
     Cez Havrané vliekol sa faeton krokom. Pred mostom kázal Andrej zastať. Nevedel sa
         odvážiť, teraz, v návale osamoteného pocitu, zasadnúť v prázdnom kaštieli, kde iba „rárohy“
         Gažove upomínaly by ho na milú, obodrujúcu, osviežujúcu jeho spoločnosť, na jeho chytľavý
         smiech a bizarné veselé myšlienky. „Tak je dobre,“ riekol síce Gažo na to, že nechodil pri
         ňom do Gregušov. „Ale pre koho dobre? Pre devu iste, no či nie i pre veterného
         umelca-motýľa? A možno, že je už i neskoro! Čo chcel s tou piesňou, tak mocnou a dušu
         uchvacujúcou v nadzemské regióny?“
    </p>
    <p>
     Andrej sostúpil a poslal vozík domov. Ako sa ho chytá poverčivosť! Umienil si, ak na
         moste nezaškripí pod jeho krokom ani jedna mostina, teda zájde ku Gregušom, ak hej, vráti
         sa — a čo sa potom stane — vie sám Boh. Ach, to je to „silné suché analytické rozumovanie“,
         o ktorom hovoril raz Štrbíkovi? Či nie je pravda, čo hovoril farár, že kto spustí sa Boha,
         chytá sa suchej trávy, ktorá sa odtrhne a človek sa utopí? Niečoho sa musí chytiť človek,
         lebo nie je meteorom, blúdiacim slobodne po éteri; no i meteor preto, že nemá sa za čo
         chytiť, tresne o zem a vryje sa sám do hrobu, sám sa pochová i vzdušný samotár a bludár
         výšin nebeských.
    </p>
    <p>
     Mostina nezaškripela, Andrej vošiel do záhrady, tam nebolo nikoho, vstúpil do domu.
         Vítali ho ako obyčajne. V Gregušovom pevnom dome išlo všetko ako inokedy. Nikomu nič
         nechýbalo, nikto sa ho nepýtal, prečo tak dávno nebol. Mária bola láskavá, a ako vždy,
         Greguša nebolo doma, odcestoval s chlapcami do Dečíc a na Lieskové, kde mal plné ruky
         práce. Lota sa nemohla zdržať a rozprávala Andrejovi naširoko o kotlínskom škandáli.
         Počúval, a ani hrube neodhrýzal sa, ako cestovateľ, ktorého prekvapí zápor. Nech prší, aká
         pomoc!
    </p>
    <p>
     „Tak je to! Tí, čo by mali hovoriť, mlčia, žijú z rodnej, dedičnej zeme, z rúk chudoby,
         zo slovenských mozoľných rúk, behajú po Pešti, po Hamstrdámoch, ale zastať sa kynožených,
         byť pavézou slabým, ó, to nie! To by nebolo rytierstvo! Nie lovagiašág! Strieľať sa pre
         slovo, povedané v chmeli, pre krivý pohľad, na to sme hotoví! Ale keď stane sa
         impostorstvo, keď ľudí zabíjajú ako na jatke, energicky zaprotestovať — uchovaj Kriste!“
    </p>
    <p>
     Andrej sa schúlil a vydržal. No keď už Lota išla do živého, keď ho priam obvinila z
         chabosti, vzpriamil sa, oči mu blysly blahorodým ohňom; chytil Lote ruku s ihlicou, takže
         prestala pliesť!
    </p>
    <p>
     „Tetuška, a ak budete mať zo mňa raz radosť? Nebude vám ľúto, že ste ma tak tuho
         znosili… hosťa, vášho ctiteľa?“
    </p>
    <p>
     „Ja mám radosť, keď ťa nevidím!“ mumlala Lota pod nos a vytrhla nezdvorile ruku, „Riza v
         mužskej podobe,“ a pletúc idúcky svoj šál, zmizla. Mária hodila rukou:
    </p>
    <p>
     „Už ju vy darmo krotíte… Ale, pán Lutišič, odpusťte, možno povedať švagrinej: babka, ty
         hovoríš nepravdu? Ty krivdíš bez príčiny?“
    </p>
    <p>
     Lutišič sa zasa schúlil a nebývalá stiesnenosť prišla na neho v plnej sile. Jemu zasa
         blysla umom a svedomím priepasť, ktorá ho delí od Slovákov, Rubikon, ako sa vyslovil
         Gašpar. Mária nikdy netýkala sa národných strún, a teraz už i ona! Andrej sa pred ňou
         koril, on ju v sebe ticho zveleboval práve za jej jemný takt, za jej opravdu ženské
         milosrdie s jeho bôľnymi miestami. A už i ona! Lejla svojou prenikavou priezornosťou
         spozorovala Andrejove rozpaky a riekla:
    </p>
    <p>
     „Ešte ste tuším ani nevideli moju podobizeň — nebude sa páčiť!“
    </p>
    <p>
     „S radosťou… Som zvedavý — no milostivá pani,“ riekol Andrej, vstávajúc za Lejlou, ktorá
         ho išla viesť do svojej chyže, „možno, i maminka bude mať zo mňa radosť!“ Andrej sám
         nevedel, ako prišiel k ľúbeznostiam. Už veľmi zaľahlo na neho tupé a nebezpečné lúčenie sa
         s Gažom. Cítil sa vinným, teda i slabým.
    </p>
    <p>
     „Bože daj!“ chytro povedala Mária a pozrela milo na Andreja. Ju volali „maminkou“ v
         priateľskom kruhu, i Danko Kukliš, i Hlaváň, ba i Skladanský si chytro osvojil maminkanie —
         no od Lutišiča, hrdého, neprístupného, ľudí nenávidiaceho veľmožného pána počula po prvý
         raz svoj čestný titul.
    </p>
    <p>
     Skladanského pastel už visel v ráme nad stolíkom Lejliným. Izbuška jej bola jasná, pri
         obloku zelenal sa dávno odkvitnutý orgován, jeho listy tisly sa k tablám.
    </p>
    <p>
     Lutišič s Máriou stal si pred stolík… Lejla zostala stáť v dverách. Dlho mlčal, ale nie
         prekvapený obrazom, lež sladko omámený sladkým vzduchom izby dievčiny, kde ona prežije a
         predumá toľko hodín, svojich najkrajších hodín mladosti. Kde v bielej postieľke spáva
         nevinným, anjelskym snom. Bleskom prezrel jej dievčenský, úhľadný útulok, kde všetko
         hlásalo spanilosť obyvateľkinu.
    </p>
    <p>
     „Čo len toľko lamentuje čudák Skladanský! Obraz je výtečný, milostivá pani! Či možno
         krajšiu vec želať?“ riekol konečne a pozrel na živý originál, stojaci pri dverách.
    </p>
    <p>
     „Veď je to len jeho fantázia!“ riekla Lejla. „Ja som hriešna biedna deva, a nie zjav z
         rosy a z pyľu motýľových krídeliek… Tak maľujú svätú Cecíliu! Ba i tá má zemskejší výzor! A
         už sväticou nie som, však, mama?“
    </p>
    <p>
     „No veď i čertík nechybí… pozri len okolo úst! Tam sedí šibal i vzdor!“
    </p>
    <p>
     Andrej zostal do večera. Ešte i kávu pil s dámami. Ani to sa ešte nestalo. S Lotou bol
         úctive krotký, nenapádala ho, len ju mrzela „košútovská tvár“, obtiahnutá zádumčivým
         smútkom. Mária rozprávala z Jánovho listu, že Ján má mnoho nepríjemností v Dečiciach i na
         Lieskovom so šafármi, sluhami… Pre Andreja mohlo nebyť ani Dečíc, ani Lieskového. Usiloval
         sa nehľadieť na Lejlu… každý pohľad na ňu ho rozčuľoval.
    </p>
    <p>
     Lejla odprevádzala ho záhradou po most. Šli pomaly.
    </p>
    <p>
     „A kedy čakáte otca?“ spýtal sa Andrej, kráčajúc po boku devinom.
    </p>
    <p>
     „Má sa zastaviť na zpiatočnej ceste i v Kotlíne. Naši majú sa tam radiť. Idú na stolicu,
         na ministérium so žalobami. Veď je to hrozné, čo si proti nám dovoľujú! Na kotlínskom
         koncerte len že nás nepostrieľali, nepovraždili. Sme bez záštity, bez mocného priateľa! Pre
         nás niet zákona!“
    </p>
    <p>
     „Ešte i ona začne s politikou,“ podumal Andrej a malý obláčik preletel mu čelom. Už sa
         hodne zvečerilo. Slnko bolo už dávno za horami, nebom ťahaly sa potrhané oblaky, kaliace
         zavše hlboký lazúr neba. Škovránky, ako by sa chcely odobrať od hasnúceho dňa, so
         strieborným treskom bavily sa vo výši, kde ešte letely posledné záblesky a obrubovaly
         zlatom kraje potrhaných, preletných oblakov. Nad zemou už rozprestieralo sa mäkké letné
         šero. Kvetná záhrada rozvoniavala; ticho stály rady ovocných stromov, bohato obrodených, s
         malými zelenými ovocinkami.
    </p>
    <p>
     Pri moste nad tichou, pre suchoty zmelknutou a zjasnenou riekou Lejla sa zastavila.
         Andrej nevdojak zastal v tej chvíli.
    </p>
    <p>
     „A teraz mi povedzte, pán sused, ale na svedomie, ak máme byť i naďalej ,dobrými
         druhmi‘, ako hovorievate; von s pravdou: prečo ste neboli celý čas u nás, kým sa tu bavil
         váš viedenský priateľ?“
    </p>
    <p>
     „Ach, lebo ho poznám,“ začal zmýlený Andrej, vedome a ,na svedomie‘ nehovoriac to, čo by
         mal, „on vám poskytol toľko milých, veselých chvíľ, že mňa, nudného patróna, nebolo treba.
         Bol by som mu len na závade. My sa v posledné časy iba prekárame, ironizujeme. I dnes pri
         lúčení sme sa temer pohnevali. Bolo to čudné lúčenie, mne je už veľmi ľúto — no nevedel som
         v sebe potlačiť čerta. Neviem, či Gažo tak skoro príde.“ Sám pred sebou sa zahanbil… stojí
         pred devou ako šuhaj, ktorý pomlsil a vyhovára sa na mačku.
    </p>
    <p>
     „A veď pri tom boly dve stránky. Vy, vo svojej nežnej starosti o našu nemýlenú zábavu, a
         zasa my, ktorí máme právo diviť sa vášmu náhlemu vystávaniu. Skladanský sám sa divil, že
         vás nemôže dostať za Kotlinku!“
    </p>
    <p>
     „On sám povedal dnes pri lúčení, že azda tak bolo dobre.“
    </p>
    <p>
     „Vo vašom stránení sa je pre mňa isté… no, isté urazenie. Zvlášte po našom poslednom
         záhadnom a mňa hlboko znepokojivšom rozhovore!“
    </p>
    <p>
     „Vás uraziť? Ja vás chcieť uraziť?“ Andrej vzdychol. „Lejla, nehovor tak, nenúť ma
         krútiť, nenúť ma prázdno hovoriť! Buďme druhovia.“
    </p>
    <p>
     „A ešte jedno, ako vidím, nechcete von s farbou. Čo je so spoveďou? Áno, to bol dosť
         tvrdý postupok, mňa rozčúliť, rozvíriť, nastrašiť, narážkami znepokojiť, narážkami, ktorým
         som nemohla porozumieť, také temné, čudné boly — a potom vystať nadlho. Vedzte, i plakala
         som osamote tam na lúke pri Kotlinke, a ja temer nikdy neplakávam, pre mňa sú slzy tvrdé a
         ťažké… Vy ste ma vedeli zostrašiť, zmučiť, ale upokojiť ste ma nevedeli. Poslali ste nám
         Skladanského, ale samého vás nebolo. Čo vás pohlo? Nie, pane, to nebolo pekne, a to som vám
         chcela úprimne povedať… odpusťte… Mohla som to urobiť i pred mamou, ale pred tetou som vás
         ľutovala, ona by mala v rukách novú zbraň.“
    </p>
    <p>
     Andrej stál nemo. Pozrel na nebo, na ktorom sa už prebíjala cez hasnúce slnečné svetlo
         bledá, ešte nesmelo lisnúca sa hviezda-večernica. Pod ňou černelo sa ďaleké pásmo boru a
         zpoza boru tisol sa na neho hustý oblak, cele nový, nespojený s roztrhanými obláčkami
         tam-hore.
    </p>
    <p>
     „Vy čušíte? Vidno, som pre vás decko, s ktorým sa možno hrať, city vzbúriť, poprekárať a
         potom už naň nemyslieť… Nie, pán Lutišič, už som dorastená deva. Hovorte so mnou ako so
         zrelou devou — alebo…“ Ona zvrtla sa k odchodu.
    </p>
    <p>
     „Pre milosrdenstvo božie prosím ťa, Lejla, nemuč ma, ty vieš, že som to naschvál
         neurobil, vieš, aký mi je milý váš dom!“
    </p>
    <p>
     „Všetko napravíte, ak mi poviete pravdu, ale bez najmenšieho utajenia najtajnejšej
         mysle, ako ste sľubovali v besiedke; veď ste tvrdili, že vyznanie vás preporodí, očistí…
         Načo ste mi to hovorili? Ja som po ničom nepátrala… Sám ste sa nanútili. A mne je už teraz
         treba znať, lebo som dlho o tom premýšľala a viem, že bude nešťastím pre mňa i mojich, ak
         nesplníte sľub, ak nedohovoríte, čo ste začali hovoriť. Keby išlo len o mňa!“
    </p>
    <p>
     „Žiadaj, povedz, v ktorom slove zostala pre teba trápna neistota? Áno, dal som sa citom
         strhnúť! Odpusť!“
    </p>
    <p>
     „Môžem? Ach, Bože, ako je to ťažko! Vy ste nahovorili toľko úžasov, že mi hlava brnela;
         strašné to bolo!“
    </p>
    <p>
     „Ale, Lejla! Preboha, veď už hovor! Neznesiem neistoty!“
    </p>
    <p>
     „Môžem? Nebude hnevu, ani výsmechu? Pochopíte moje postavenie?“
    </p>
    <p>
     „Prosím ťa, hovor! Pre Boha ťa prosím!“ Andrej čakal so zamieraním prísne, konečné
         odsotenie... vyjasnenie, pred ktorým sa triasol sto ráz viac než pred smrťou. Čakal prísne
         odklonenie, odbitie svojich pricitných rečí, čakal studené jasno. Stál pri moste, složiac s
         hlavy klobúk. Na čele sa mu perlil pot, hoci vial večerný chladný vetierok.
    </p>
    <p>
     „Nuž povedzte,“ hovorila ona šeptom, obzrúc sa po okolí, k vode, pod most a sblížiac sa
         k nemu, „aký zločin máte na svedomí? Aký strašný čin? Prisahám vám na Boha, nik odo mňa
         nepočuje slova! Ani len snom nesverím vašu spoveď... Ale vedieť to musím! Oh, ja to mám
         vedieť“!
    </p>
    <p>
     Andrej stŕpol. Najprv mu prišlo na um, či nejaká klebeta o ňom nedostala sa na závodie,
         či hádam Skladanský!? No hneď zahodil takú čiernu myseľ… Živo si sprítomnil posledný
         rozhovor s Lejlou a začal temno chápať, že ho ona cele správne môže pokladať za temného
         zločinca; podľa jeho slov iného ani myslieť a rozumieť nemohla. Kde by jej do takého tónu,
         do takých citlivých, rozorvaných priepadlísk, aké sa mu otváraly v duši, o akých hovoril,
         jej hudbou rozcítený a temer omámený! A ona sa trápila, ona plakala nad ním!
    </p>
    <p>
     „Nie, slečna, nie, Lejla, nie, nie! To bola mýlka, vlastne moje blúznenie. Zle si ma
         rozumela! Nič takého nemám, ej, Bohu, pod týmto krásnym nebom ručím ti cťou, životom,
         spasením, že čo by som bol vlastného otca otrávil, povedal by som ti to úprimne a cele bez
         najmenšieho utajenia! Ale, vieš, sú bludy, hriechy, sú životné zámoty a sklamania, ktoré
         nemožno bolo povedať nežnej deve, a obťaženému svedomiu by sa tak chcelo očistiť úprimným,
         bolestným vyznaním! Oh, tys’ anjel, Lejla! Tys’ plakala!“ Andrej zatisol pery, aby mu
         samému nevyhŕkly slzy. Postavil si zasa klobúk na hlavu a nahol na obrvy.
    </p>
    <p>
     So srdca mladej, umne rozsudzujúcej, precibreným citom neprístupnej devy spadlo ťažké
         podozrenie, ťažká myšlienka, ktorá ju opravdivým bôľom mučila a strachom naplňovala. Čo jej
         bolo do Andrejových zámot a sklamaní, do jeho hriechov a hrieškov, o ktorých nepočuť bolo
         nemožné — ona teraz počula len jeho vrelé, jasné, z duše vyrinuté „nie“! To milé,
         uspokojujúce „nie“! Slzy jej vyhŕkly. No nie slzy, podobné oným na kopčeku, na medzi nad
         Kotlinkou, ale slzy obľahčujúce, oslobodzujúce. Úzkosť mnohých dní sletela jej s duše.
    </p>
    <p>
     „Spávať som nemohla!“ hovorila Lejla úprimne, s milým detským úsmevom. „Mňa to tlačilo
         tým viac, že som musela v sebe dusiť hroznú myšlienku vo vás vidieť tajného zločinca a
         možnosť, keď ste tak úzko spojený s otcom, že ste jeho vtrhli, že i nás vtrhnete…“ Ešte
         teraz striasla sa nad prestátymi obavami.
    </p>
    <p>
     „Bože môj! Aká si dobrá! Tvoja úprimnosť, Lejla, pozdvihuje ma!“
    </p>
    <p>
     „Vy ste predsa pánom môjho dobrého otca…“
    </p>
    <p>
     „Nie, jeho dlžníkom, dlžníkom, Lejla!“
    </p>
    <p>
     „On spravuje váš majetok… tam, Boh zná, čo by sa mohlo stať!“
    </p>
    <p>
     Pristúpila k nemu a prvý raz v živote chytila ho za ruku. Bola tak blízko, že i pri šere
         videl na jej krásnej tvári každý záchvev citu a mysle; videl jej prekrásne, slzami
         navlhnuté oči, ktoré vyrážaly skoro vďaku.
    </p>
    <p>
     „A teraz už povedzte všetko, povedzte, čo vás odňalo od nášho môstka? Máte niečo s
         otcom? Vidíte, jeho postavenie je také ťažké! On umrieť je hotový za svoju myšlienku, on i
         nás i mamu, mňa a ostatné deti obetoval by, keby bolo treba a prospelo národu! Vy ho tak
         musíte brať, aký je… Či vám mama niečo riekla nepríjemného? Pochybujem. Ona je za vás vždy
         horou! Azda teta? Ach, ona je ostrá a prostoreká, ale dobrá! Povážte, bývala často s našimi
         prvými ľuďmi, a tí vedeli rozpáliť ľudí, zaujať za sväté práva rodákov! Ona to zle nemyslí,
         a pri vašom postavení, pri vašom odchodnom presvedčení ona ani ináč hovoriť nemôže… Vo vás
         môže vidieť len svojho a svojich milých, mŕtvych i živých, nepriateľa, honiteľa, aspoň iste
         človeka chladného, cudzieho!“
    </p>
    <p>
     Andrej zasa a ešte hlbšie nazrel do jasnej, nevinnej a pritom takej silnej duše devinej.
         Zasa videl pred sebou svätyňu, na ktorú siahnuť, ktorej nedotknutú posvätnosť narušiť zdalo
         sa mu zločinom. Ale čím jasnejšie panenskou nehou a čistotou do hlbín preniknutú dušu
         poznával, tým väčšmi rástla jeho nevýslovná, hraníc a medzí nemajúca láska, jeho žravá
         túžba. Že práve v hurhaji životnom natresnuté srdcia najvyššie cenia a vedia oceniť pyľ
         neviny!
    </p>
    <p>
     Andrej mlčal. I ona, i ona zná jeho vnútorný rozpor, ani jej nie je ľahostajné, že
         neprináleží ta, kam ich všetkých srdce ťahá… No v tejto chvíli bol ďaleký od sfér,
         spomínaných Lejlou… Teraz nemohol o tom hovoriť, nemohol sa rozhodnúť.
    </p>
    <p>
     „Nuž? Prečo pán sused utekal od nás? Teraz ste už povinný povedať pravdu. A či najprv
         spoveď, hriešniče?“ Lejla už hovorila so svojou obyčajnou prostodušnou veselosťou a pozrela
         na neho svojím záhadným, prosebným, spytujúcim pohľadom.
    </p>
    <p>
     „I spoveď, i príčina môjho stránenia sa — to jeden prameň, Lejla! Nehľaď na mňa tak
         prosebno — tomu neodolá ani démon! A ja nechcem naozaj spáchať zločin!“
    </p>
    <p>
     „Spoveďou sa od hriechov očisťujú, a nepáchajú nové, len vtedy, keď nehovoria pravdu!
         Teda aký zločin? Veď ma len nechcete hodiť do Kotlinky pod most?“ Lejla sa usmiala.
    </p>
    <p>
     „A ty želáš si pravdu? Ty ju nešípiš?“
    </p>
    <p>
     „Ej, verabože, kebych ju šípila,“ veselo, prostosrdečne riekla Lejla, „či by som vás
         trápila otázkami? Vy ma naozaj pokladáte za dievčatko, ktoré ste za uško kvákali! Tie časy
         prešly, pán sused!“
    </p>
    <p>
     „Nuž, maj si!“ riekol a odvrátil tvár, pozeral do vody, ktorá tak plavno, nepretrhnute
         tiekla nadol. „Ja ťa milujem, Lejla! Tu máš naraz i spoveď, i zločin… Sama si chcela!
         Nemôžem ináč!“
    </p>
    <p>
     Lejla oddialila sa o krok a zostala stáť ako statua. V nej krv ako by zastydla, srdce
         prestalo biť.
    </p>
    <p>
     Obrátil sa k nej.
    </p>
    <p>
     „Áno, milujem ťa, Lejla, nad všetko na svete. Stratiť ťa je mi smrťou. Tu máš druhý
         zločin. Bez teba i Boh ma opustí!“
    </p>
    <p>
     Lejla nepohla sa, ani nehľadela na neho. Jej oči boly upreté kamsi do ďaleka a nič
         nevidely…
    </p>
    <p>
     Andrej bol bledý, veľmi bledý… Ohromil ju, dumal, ohromil túto kryštalovú dušu. Ale veď
         utratil panstvo nad svojím citom. Cit ušiel s ním ako rujný, stepný kôň s jazdcom, ktorému
         odtrhla sa uzda a zubadlo odpadlo.
    </p>
    <p>
     „Bože môj, čo som urobil!“ riekol nahlas.
    </p>
    <p>
     Pristúpil k Lejle a chytil ju za ľavú ruku. Bola studená, naozaj ako ruka statuy. Ona
         ruku neodtiahla, no oprela sa pravým lakťom na zábradlie mostové.
    </p>
    <p>
     „Odpustíš mi, Lejla? Odožeň ma, pôjdem. Preboha, nemlč, deva! Ty ma usmrtíš! Len slovo!
         Život čakám od toho slova! Vyhreš, zažeň, zahanbi ma… preklň… ale nemlč tak strašno!“
    </p>
    <p>
     Lejla položila hlávku na ramienko, ležiace na zábradlí, a hľadela na nebo. Večernica už
         celkom jasno, trasným, pohyblivým trblietaním, žiarila nad temným, pomaly nahor zdvíhajúcim
         sa oblakom.
    </p>
    <p>
     „Bože môj!“ riekla ticho Lejla.
    </p>
    <p>
     „Ó, vďaka ti! Ty hovoríš! Ty nebojíš sa na Boha myslieť v mojej prítomnosti! Nie bez
         borby prešiel som dnes tento most… naposledy, tak som prisahal sám sebe… Chcel som ťa ešte
         raz vidieť, prv než pôjdem… Prečo si išla za mnou? Prečo tá otázka, prečo tá milá,
         neodolateľná moc tvojej prosby, tvojho prosebného pohľadu, ktorý je taký mocný ako najvyšší
         rozkaz? Prečo si sa prvá dotkla mojej ruky? Som zlý, Lejla, topím sa, nesvedomitý… zachytil
         som sa za tvoju rúčku!“
    </p>
    <p>
     „Čo chcete odo mňa, pán Andrej Lutišič?“ ťahavým, pevným hlasom pýtala sa Lejla, vytrhla
         ruku z jeho ruky a zdvihla hlávku.
    </p>
    <p>
     „Nemýľ sa, dieťa,“ chytro hovoril Andrej, oľutujúc svoje priame, ničím s jej strany
         nevyvolané slová, „ja som len vyznal, ja som len složil spoveď, a želám si jedno: úprimné,
         celkovité, milosrdné odpustenie… Neboj sa, nečakám útechy, nebrieždi sa mi ani záblesk
         nádeje. No polovicu ťarchy odňala si mi, keď si ticho, bez hnevu vypočula moje vyznanie.
         Odním ešte jednu veľkú ťarchu: odpusť mi! Nežeň ma srázne, nežeň! Keby nadišla pre mňa i
         hrozná chvíľa, povedomie, že ty vieš, čo cítim, bude mi alebo kotvou, alebo obľahčením v
         najstrašnejšej hodinke…“
    </p>
    <p>
     Lejla ustrašeno pozrela na Andreja. Stál už skromno obďaleč a chytro dýchal…
    </p>
    <p>
     „Taká si mi ďaleká, Lejla, ako tamtá hviezda. Nečiaham po tvojej rúčke — len mi svieť do
         temnej duše! Uver v moju vysokú, nežnú, nebeskú lásku, uver a odpusť…“
    </p>
    <p>
     Lejla pošla tichým krokom so sklonenou hlavou. Idúc okolo Andreja, zdvihla hlavu a
         pozrela blízko na jeho zduchovnenú tvár, osvietenú hviezdnym slabým mihotaním. Jej pohľad
         nebol prosebný: bolo v ňom čosi bôľneho a pritom záhadne roztržitého. Rovným, plavným
         krokom išla po ubitom, pieskom posypanom chodníku; unikala v šere ako tieň.
    </p>
    <p>
     „Neviem, čis’ uverila, čis’ odpustila!“ zavolal za ňou Andrej zlomeným hlasom. Ona
         ľahunko kývla hlavou. Zastala pred besiedkou, ako by váhala, čo má urobiť. Potom sa razom
         vzchopila a bystrým krokom išla dláždeným podstenným násypom, až zmizla v širokých dverách
         domu. Lutišič počúval sladký šum jej šiat a určitý zvuk jej pružných, bystrých krokov.
    </p>
    <p>
     Pozrel na nebo. Tam posledný raz zajagala sa veľká hviezda, trblietajúca sa nepokojnými
         farbistými bleskmi, a hupkom skryla sa za hustý temný oblak, tisnúci sa zpoza obzoru ponad
         čierne pásmo Boru. Tak sa zdalo, ako by večernica sama bola skočila za mrákavu. Obe hviezdy
         razom zmizly Andrejovi. Či zasvietia ešte raz bludným jeho očiam?
    </p>
    <p>
    </p>
    <p>
     Koniec časti druhej.
    </p>
   </div>
  </body>
 </tei:text>
</tei:TEI>
