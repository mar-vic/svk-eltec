<?xml version="1.0" encoding="utf-8"?>
<tei:TEI xml:id="SLK1943410" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Kotlín (Časť tretia) : ELTeC edícia
    </tei:title>
    <tei:author ref="viaf:12321448">
     Vajanský, Hurban [Svetozár] (1847-1916)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     49688
    </measure>
    <tei:measure unit="pages">
     387
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:12321448">
      Vajanský, Hurban [Svetozár] (1847-1916)
     </tei:author>
     <tei:title>
      Kotlín (Časť tretia)
     </tei:title>
     <tei:pubPlace>
      Turčiansky Sv. Martin
     </tei:pubPlace>
     <tei:publisher>
      Matica slovenská
     </tei:publisher>
     <tei:date>
      1943
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-02-01">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Kotlín (Časť tretia)
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <div type="chapter">
    <head>
     I. Stražiansky Heliodóros.
    </head>
    <p>
    </p>
    <p>
    </p>
    <p>
     Ružena Kráľová až po odchode Gašpara Skladanského zakvitla najtuhším purpurom, keď
         pozrela na svoj pracovný úbor; usilovala sa pozrieť naň nie svojimi očami, nie očami
         našského, blízkeho človeka, ale očami veľkomestského a veľkosvetského, zjemneného a
         znežneného elegána, k tomu ešte umelca a boháča. Živo si predstavila, aké myšlienky mohly
         skrsnúť v jeho dlhovlasej hlave… a čo ju najviac mrzelo, on iste jej nezávidný zjav pripíše
         na vrub jej slovenskosti, na vrub omáľanej, zlostníkmi a hlupákmi zneužívanej slovenskej
         biedy, nízkosti a obecnosti.
    </p>
    <p>
     Inu, bolo generálne riadenie v dome a rodine, v ktorej mali šesť malých detí. Ona
         pracovala od svitu bez úmoru i za sestru, ktorá postonávala, a mala dosť roboty obslúžiť a
         v akom-takom poslušenstve udržať svoju šestorku: troch samopašných šarvancov a tri
         dievčatá. Pravda, Ružena mala dosť báb poruke, lebo chudobné cirkevníčky za česť si
         pokladaly pomáhať na fare iba za stravu, no im to bolo viac zábavou a oddychom, a bez
         Ruženinho dozoru a bez jej práce bola by stražianska fara smutná i po generálnom riadení.
    </p>
    <p>
     V malom kuchynskom zrkadielku s úžasom videla Ružena svoje čierne vlasy nad čelom
         dopopolava poprášené, i na čele šerel sa prach, a na líci boly stopy potu, smiešaného s
         prachom. Ach, aká špatná musela byť jej okrúhla, pribarnavená ruka, z ktorej odhodila
         chytro prachovku a ktorú len tak napochytre stačila utrieť od prachu o modrú zásterku, aká
         špatná v jeho bielej, podlhovastej, útlo pestovanej ruke! A červený ručníček, uviazaný v
         jeden suk na tyle… Chyžná, cele chyžná, a ešte nie z najriadnejších… Keby to iný… ale on,
         taký neobyčajný, podivný, z iných svetov k nám na Kotlínsko čudným vetrom priviaty exotický
         vták… Ej, ale mu zhasla kotlínska ilúzia, iste ako bublinka rozpraskla sa a zostala iba
         kvapka mydlovej vody! Vtedy na koncerte Ruženka bola sama so sebou spokojná, všetko jej tak
         dobre slušalo, bola „pri tvári“, ako jej šepla Mária, netiesnil ju korzet, milo boly
         spletené jej havranie vrkoče, šatočky veselily jej zdravé pružné tielko, ony ako živé
         poslúchaly na každý pohyb, ľnuly okolo jej údov a hádzaly pekné záhyby pri chôdzi. Áno,
         bola ako vyparádená slečna, vkusne oblečená, prežívajúca svoje predobedie pred toaletným
         stolkom a konzolovým zrkadlom a poobedie hádam na korze, na five o’ clock-u, alebo ladne
         rozložená v ekvipáži. A tu razom zo slečny stala sa fádne prozaická popoluška, v
         najnevýhodnejšej podobe, bez holúbkov, bez divotvornej škrupiny orechovej so slnečnými
         šatami. Inu, chyžná…
    </p>
    <p>
     A predsa nebolo tak, ako si namyslela. Možno, tak bolo dobre, že mýlila sa… Skladanský
         na veľkej krížnej stanici, kde čakal na viedenský rýchlik, bol zaujatý mimoletnou návštevou
         na stražianskej fare tak silno, že zabúdal na otupnú, trpkobôľnu scénu na stražianskom
         nádraží: hnevný a súčasne boľavý cit nad podivne skrsnutou roztržkou medzi ním a Andrejom
         Lutišičom, urputný vzdor, ktorým chcel liečiť priateľa, ustupoval rozpomienke na krátke
         lúčenie s Ruženou, ktorá sa mu zazdala na kotlínskom koncerte nie víťaznou krásou a bleskom
         zjavu ako Lejla, ale ním dosiaľ nevidenou sviežosťou, samobytnosťou a nehľadanou milotou.
         Často sa mu javila i v Havranom a zápolila s dokonalou, tichou krásou Lejlinou: sám
         nevedel, ktorá viac búri jeho fantáziu. Srdce mu pritom bilo rovnomerne, v ňom žil iba
         umelec, ktorý krásu hľadá a požíva, kdekoľvek by sa mu zjavila… No niekoľko chvíľ v
         chudobe, neriadom preplnenej, vápnom a prachom páchnucej, urobilo na neho celkom iný dojem
         než dojem pri umeleckom nazeraní.
    </p>
    <p>
     Sadol do hlučnej reštaurácie, dal si čiernu kávu priniesť a hľadel do živej smesi.
    </p>
    <p>
     Okolo neho tmolili sa cestovatelia neustále, široké sklené dvere od nádražia otváraly a
         zatváraly sa každú chvíľu, dlážka potriasala sa chodom ohromných rušňov, zvonec vrátneho
         podchvíľou škrekľavo cvendžal, hlas vrátneho, spevavý, vždy jednako zvučiaci, oznamoval
         odchod vlakov a stanice. Šum a hukot dunel teremom s falošnými iónskymi pilastrami po
         stenách. Oficieri pobrnkávali zmužile tenkými salónnymi šabličkami, volali cez nos na
         pikola; široká dáma kŕmila z jednej porcie kávy tri malé, rovnako oblečené dievčatká, temer
         cele rovné vzrastom — azda trojičky; za veľkým stredným stolom sedel vysoký plecnatý mužský
         s plnou bradou a nachvat pojedal krvavý rostbíf. Poľský Žid z aristokracie tarnovskej, v
         aksamietovom kaftane, s čiernou čiapočkou na vrchlave, s lesklými, pekne krútenými
         pejskami, pýtal už po piaty raz od kelnera „Zuckerwasser“ a nedostával žiadané. Krútil
         hnevno veľkými čiernymi očami. Vylízaní, napomádovaní ganymedi v ošúchaných frakoch, ale
         snehobielych šemisetkách lietali okolo dlhých stolov, klátiac v rukách taniere. Pikolo, so
         šiestimi pohármi piva, po tri v každej ruke, letel k oficierom, už hodne netrpezlivým.
    </p>
    <p>
     Skladanský hľadel na známy obraz železničnoreštaurantského ruchu, nič nevidiac. Pred
         očami mal Ruženku. A divno, nie onú Ruženku z kotlínskeho koncertu, v čiernom, štíhlom
         živôtiku so sieťkovaným náprsníkom, s ramienkami bezúhonnej formy, ako na podobizniach Van
         Dyka, nie na devušku s ohnivočervenou ružou v hustých čiernych vlasoch, s čiernymi,
         smejúcimi sa očami — ale na onú Ruženku v bielenom koridore, rárohmi zakladenom, na Ruženku
         v premilom prekvapení, zmätení, s jej očami užasnuto zahanbenými, uprostred domácej, najvýš
         nepríjemnej práce, v najsuchšom, najprozaickejšom okolí, pri detskom škreku a plači, pri
         škopkoch, bosých babkách a v zápachu vápna.
    </p>
    <p>
     Hej, to bola najtuhšia próba, myslel Gažo, srkajúc pomaly čiernu kávu, už temer cele
         vychladnutú, a obstála ju, obstála! No z tisícich jedna mohla vydržať takú prísnu, surovú,
         nešťastnú próbu. Ba ktorá ženská, nevynímajúc ani krásavice Lejly, neklesla by v jeho
         očiach v takomto nevýhodnom milieu? Ani si predstaviť nemôže, ako by sa zmenily v ňom
         všetky predstavy a vkusy pri takejto šerednej obstanovke. Či by Lejla nad škopkom špinavej
         vody, zaprášená a zmučená tuhou fyzickou námahou, mohla podržať v jeho fantázii svoj dojem
         princesy? Či by sama Mária, s vyhrnutými rukávmi, v červenom ručníku na hlave, neutratila
         pred ním i poslednú upomienku na renesančnú leposť Viktorie Colonny?
    </p>
    <p>
     „A o našich Viedenčiankach už ani nehovoriť!“ dumal Skladanský, odvrátiac sa od smesi a
         hľadiac na ohromný rozpis železničnej jazdy, „tam postačí zavraždiť celú ilúziu, keď
         prekvapíš dámu bez šminky a ryže! A toto dievčatko hýbe mojou fantáziou, prekvapené na
         takom biednom, odpornom úzadí. Čo o tom povedať? To, čo som Andrejovi riekol: ,utešené,
         milé stvorenie!‘ Bože môj, veď moja celá príroda búri sa a ježí len pri myšlienke na
         neporiadok v izbe, pri pomyslení na prášenie, čistenie, drhnutie, na handry, metly, škopky,
         omelá!… Bŕŕ! Ako beží človek od týchto prašpatných nevyhnuteľností života! Tisíc striel,
         veď mi tam na fare milá bola i belasá zásterka, i prachovka, a najviac poprášené havranie
         vlásky nad zarumeneným čielkom! Čudák si ty, Gažo, čudák… A s Andrejom som na nože! Hm, ja
         myslím, táto divoška krobótska nás alebo celkom roztrhne, to jest, ak sa jej predsa
         zľaknem, alebo nás skoro vyrovná a smieri, ak je už neskoro ľakať sa… Ó, Gažo! Ty žiak
         Makarta, ty zbožňovateľ grandióznej Kleopatry Wolterky en distance! Ty sa ľakáš farárskej
         Frederiky s metlou v ruke? Ona má rozhodnúť, či sa ešte zjavíš v sklenej krypte pri milom
         srdcu hypochondrovi, alebo či ho zanecháš naveky pre vrtochy a zjedné vtipkárenie? Ty,
         Gažo, ostrieľaný veterán, dumáš o černookej húske ako zaľúbený osmoklasník? Pekne ti
         pristane pastierska dúčela!… Čo sa to robí s tebou? O tempora!“
    </p>
    <p>
     Z premýšľania ho vytrhol zvonec a hlas vrátneho, zvestujúci spevavo, že viedenský
         rýchlovlak odchodí o tri minúty. Široká dáma skryla do koženej kapseľky cukor, pozostalý po
         káve, a hnala pred sebou tri rovnošaté dievčatá ako húsky, oficieri kričali cez nos:
         „zahlen!“, Žid v aksamietovom kaftane tiskal sa napred so zimničným chvatom, odstŕkal dámy
         i deti svojím mocným, vykŕmeným telom; v jeho očiach bola úzkosť i náhlosť, ako by za ním
         horelo, pekne krútené čierne pejsky kolembaly sa mu okolo nečistých ušú. Gašpar Skladanský
         sa strhol, chytro zaplatil zlatkou, a nečakajúc vydania, pribehol k vlaku posledný, v
         poslednej chvíli. Len čo stačil vybehnúť príkrymi schodíkmi vysokého vagóna, vlak sa pohol.
         Až keď už dlhý vlak preletel popod úzky staničný most, čipkovou stuhou prepínajúci
         nádražie, Gašpar spozoroval, že si zabudol malý ručný kufrík v nádražnej reštaurácii. „Eh,
         veď sme už za Lajtou,“ riekol sám sebe, „hádam nehabne naň nejaký… patriot!“ Ale ho predsa
         mrzelo. Zabudnúť ručný kufrík… on, taký pozorný, akurátny! A vlak, ako by sa mu posmieval,
         rozbehnutý divým tempom podunieval: „kufrík, kufrík“. Potom premenil sa jeho hukot a Gažo
         počul cele jasno melódiu: „Ide ťažký furman k nám, ťažkú fúru vezie.“ Čo ako sa bránil a
         vysvetľoval si, že je to bezmelodický huk kolies, bez taktu a rytmu: vždy počul i rytmus, i
         počiatočné zvuky melódie: „Ide ťažký furman k nám…“ Na šťastie zdriemol, no i do netvrdého
         sna zunely otrasy bystro letiaceho vlaku a tvrdošijne opätovaly: „hej, veru uvezie!“
    </p>
    <p>
     Ruženka, hodne mrzutá a rozladená, vbehla do švagrovej kancelárie, sadla na stoličku a
         prekrižovala si ruky na hrudi. Veru neusmievaly sa jej trnkové oči, ale vážne hľadely na
         pult s ohromným otvoreným bachantom matriky, viazaným v červenej koži, okutým žltými
         mosadznými plieškami a gombami. Gomby boly už ošúchané častým upotrebovaním knihy.
    </p>
    <p>
     Ruženka vstala, pozrela do farárovho zrkadielka pri pulte, pred ktorým priväzúval si
         tabličky, a bola nespokojná sama so sebou, so sestrou, s deťmi, babami… inu, s celým
         svetom. Museli práve dnes začať s veľkým prášením a drhnutím, musel práve dnes byť švagor
         na pohrebe! Len že nepridala: musel práve predvčerom umrieť starý Pavol Mikula, keď to
         neurobil za celých osemdesiat rokov! Dupla nôžkou o zem a bola by sa temer rozplakala.
         Ktoré dievča rado také zahanbujúce prekvapenie? A to práve on!
    </p>
    <p>
     A akýže on? razom blyslo jej v hlave a prinútila sa do úsmevu nad „takou smiešnou
         mrzutosťou“. Či vari chcela pred cudzincom sluť nejakou baronesou? To je všetko jedno, či
         on alebo druhý! Konečne, on nie je nijaký on, čo by to aký on…
    </p>
    <p>
     Či nie je všetko jedno, keby ju bol zastihol napríklad Ďurko Malatín alebo pán doktor
         Durina, ktorý bol taký zaujatý ňou, mnoho jej dvoril a nahovoril mnoho lichotivých rečí!?
         Áno, to je všetko jedno! Nemilo a mrzuto je len to, ukázať sa mladému človeku v podobe
         kuchynskej dievky, a hlúpo je, keď on prichodí do domu, kde generálne drhnú, prášia a
         líčia…
    </p>
    <p>
     Ale či je to pravda? začala hlbšie rozmýšľať. Nebola by Malatína ticho voviedla k
         sestre, Durinu veselo privítala a potom veselo vyhnala… bez mrzutosti? A čo by jej bolo na
         tom záležalo, že ju videl v takom alebo onakom úbore? Veľký rozdiel, veľký! A v čom? Ona sa
         prvý raz priznala, že v tej chvíli, ako prvý raz uzrela Skladanského stáť pri boku
         Surinského v preplnenej sále, zdalo sa jej, že vidí človeka, známeho odkiaľsi, známeho z
         času nevedomého, a že niet moci na tomto svete, ktorá by zamedzila nejaké sblíženie oboch…
         A čo sa nestalo! On pochodil okolo, poblúdil sem i ta, chcel nasilu priviazať sa k
         dávnejšie známej Márii, k známej Lejle — a predsa len prišiel k nej a pobavil sa pri nej
         najdlhší čas, pri cele neznámej, jemu novej, ničím sa nevyznačujúcej.
    </p>
    <p>
     A pri tom všetkom, aké sú to pramárne, detinské myšlienky… Veď to všetko je len náhoda a
         ľahký, mimoletúci, obyčajný styk ľudí, ako na ulici, ako vo vagóne, alebo ešte lepšie, ako
         videnie sa ľudí, plaviacich sa na dvoch oproti sebe rušajúcich parolodiach na veľkom
         životnom oceáne… Vidia sa s paluby na chvíľu, na dve, možno i zakývajú na seba rukami,
         usmejú sa… a koráby s hukotom a šumotaním plynú vedľa seba, aby sa už nikdy nestretly! Nech
         je, ako chce, Ružena mohla akokoľvek rozumom rozberať praobyčajné ináč stretnutie sa s
         človekom ďalekým, cudzím — jej srdce bolo mocne vzbúrené a bilo tuho.
    </p>
    <p>
     V chodbe bolo počuť kroky. Ruženka triasla sa, ako by zasa očakávala nejaké prekvapenie.
         Taká neistá bola, bojazlivá, ako by mala na svedomí nejaké previnenie… Ona, vždy taká istá,
         veselá, do všetkého idúca s chuťou a mocno bijúcou životnou radosťou! Štrbík vstúpil, za
         ním Berner s funebrálikom v rukách, Daniel Kukliš s Jánom Mikulom. Farár odviazal tabličky,
         prehodil cez hlavu talár a sadol na stolec, na ktorom pred chvíľou sedela Ruženka v trápnom
         zadumaní. I on bol v trapiech, bolo mu to poznať. Bol bledý, oči mal vpadnuté, na líci
         triasol sa mu sval.
    </p>
    <p>
     „Sadnite si, pán Mikula, sadnite! Či ste to niekedy slýchali, pán kurátor?“ obráti sa
         Štrbík na Daniela Kukliša, ktorý začal chodiť po kancelárii, keď bol ustrašenej Ruženke
         ruku podal.
    </p>
    <p>
     Berner zostal stáť pri obloku a oprel sa o pult s matrikou. I on bol premenený, spodná
         čeľusť sa mu potriasala ako u človeka, traseného hodonkou. Tichý bol jedine Ján Mikula,
         mocný, svalnatý mužský s vážnym, trochu nahorklým výrazom tváre. Ružene zazdalo sa, ako by
         sa traja mužovia boli práve zachránili z hrozného nebezpečenstva, a Mikula, štvrtý, bol by
         mal pri záchrane hlavný podiel.
    </p>
    <p>
     „Čože sa stalo, preboha?“ spýtala sa Ružena a pozerala s jedného na druhého.
    </p>
    <p>
     „Irenka je u mojej… i ona bola na pohrebe, choď, Ruženka, ona ti všetko rozpovie… my sa
         ideme radiť… pošli kostolníka po presbyteroch… Hneď nech prídu na faru!“
    </p>
    <p>
     Ružena vyšla v nedorozumení, a predsa temer sa potešila, že nie sama znala ťarchu
         mrzutosti a vnútorného rozbroja… Taký je človek. Bystro vyšla a našla Irenu rozplamenenú,
         hnevom a vzdorom sálajúcu, farárku, so zalomenými rukami počúvajúcu trhané zvesti mladej
         Kuklišovej, ktorá nemohla zdržať hnevné slzy. Ony lialy sa voľne krásnou, zblednutou
         tvárou.
    </p>
    <p>
     A stalo sa nasledujúce:
    </p>
    <p>
     Pochovávali osemdesiatročného glejára Pavla Mikulu, bývalého dobrovoľníka i mučeníka z
         roku meruôsmeho, neskôr dlhoročného cirkevného kurátora, človeka v celom okolí váženého. Na
         pohreb sišlo sa mnoho sveta nielen zo Stražian, ale i z Havraného a okolia. Stražiansky
         kostol bol nabitý; v primúranom kostolnom žrúdle, žebrákyňou zvanom v kotlínskom kraji, v
         dverách oproti oltáru ležala na čiernych štvornohých márach prostá rakva z hladko
         vyhobľovaných borových dosák, na nej skvely sa dva vence s nápismi na bielych až po dlažbu
         visiacich stuhách.
    </p>
    <p>
     Na jednej stuhe stálo: „Svojmu starému kurátorovi — vďačná cirkev“, na druhej:
         „Chrabrému bojovníkovi a zmužilému mučeníkovi — stražianska mládež.“ Druhý veniec od
         mládeže zjavil sa na skromnej rakve až v poslednej chvíli — nik nevedel, ako sa ta dostal.
    </p>
    <p>
     Priestranný kostol stražiansky postavený bol pred sto dvadsiatimi rokmi, podľa
         vtedajších obmedzujúcich pravidiel náboženských, za mestečkom v bielom poli, hneď pri
         cintoríne: no cez stoletie povstala medzi ním a mestečkom nová, čistá ulica s farou, školou
         a úhľadnými domcami. Chrámy boly u nás dlho jediným vrúbľom kultúrnosti, ľudskosti a
         vzdelanosti, a kde ony neplnia takú misiu, nenesú vinu múry, vystavené napochytre po
         vyhnalovoch, v časoch ťažkých, často nad výmoľmi a sráznymi priepasťami, v krátko a prísno
         naznačený srok, ale vinovatý je všeobecný ruch nákazy, šírený v cirkvi evanjelickej zvlášte
         odhora ľuďmi-svetákmi, ktorí zmocnili sa zovnútorných hodností, úradov a prokuratúr, šírený
         časťou i samými vyššími kňazmi, ktorí vystreli ruku za judášskym vreckom a doslovne
         zapredali duchovné jadro v cirkvi, po biede zachránené predošlou generáciou. U nových
         pastierov rozmohla sa miesto teploty viery akási bojovná chúťka, bezpredmetná; bijú do
         vody, dávno utíšenej, a medzitým nový, cudzí prúd trhá brehy. Len nad pomyslenia blažený
         optimista nezúfa nad budúcnosťou evanjelickej cirkvi v Uhrách, v ktorej donedávna našiel si
         náš národ takú mocnú oporu a jazyk slovenský mohutný štít…
    </p>
    <p>
     Štrbík mal dlhú, blýskavú, ohnivou výrečnosťou, biblickým prísnym tónom, srdečnou
         teplotou nesenú kázeň pred oltárom. Len čo odznely ťahavé zvuky nového, dobrého,
         majstrovskou rukou Bernera vedeného organa, a kňaz vysoký, strojný, v bielunkej kamži so
         širokou belasou stuhou, otvoril ústa, celý zástup, šumný a nepokojný, zatíchol a zamrel. I
         dobrého rečníka obodruje a oduševňuje napätá pozornosť: jeho vzlet s ňou rastie a vyvyšuje
         sa. Štrbík, vidiac príkladnú pozornosť, vkladal do svojich slov celú dušu ako pravý umelec
         do svojho diela. Nadto on v mysli i pravde vážil si nebohého patriarchu, ktorý za celý dlhý
         život nikdy neodstúpil v cirkevnom i národnom ohľade ani na piaď od pravej, priamej cesty,
         a vážil si u neho najmä, že vedel trpieť bez reptania, ticho, mužne a neklesol duchom ani v
         kmeťovskom veku. Štrbíka unášala napätá pozornosť takého veľkého množstva z celého okolia,
         unášal ho sám predmet, takže niť pozorne, s veľkou pilnosťou napísanej kázne pretŕhaná bola
         improvizovanými odsekmi, voľnými, ďaleko zabiehajúcimi, chvíľou vnuknutými myšlienkami. A
         práve to, čo bolo dané ex tempore, mocne zachvacovalo poslucháčov; často zašumel chrámom
         stiesnený vzdych, v ženských laviciach bolo počuť i tichý nárek.
    </p>
    <p>
     A naozaj, iste povznášajúci bol pohľad na chrám i na národ, nábožne počúvajúci. Za
         početnou rodinou nebohého v prízemí naľavo od oltára sedeli glejári, ktorí prišli do
         chlapa. Oni i rakvu niesli od domu vo svojich temnobelasých, krátkych kabátcoch, čiernou
         barančinou premovaných a striebornými gombíkmi okrášlených. Boli ako rovnošatá garda,
         pochovávajúca svojho generála. V hlavnom priestranstve po stoliciach s oboch strán pestrely
         sa šatky a klobúky meštianok, belely sa čipkované čepce žien z filiálok a Havranného, hlava
         pri hlave. Naprostriedku chrámu pred oltárom až popod organ stála tesno ženská mládež v
         pestrých i bielych ručníkoch, do štvorhranu, veľmi umele viazaných. Časom pohlo sa toto
         more hláv a ručníkov a jasné očká svietily ako roj svätojánskych mušiek. Pavlače, toto
         nevyhnutné pošpatenie našich chrámov, boly preplnené mužmi a mládencami; rady hláv tisly sa
         napred, stá a stá rúk bolo vidno na zábradlí, takže bolo divom, ako drevená pavlač unesie
         toľkú ťarchu.
    </p>
    <p>
     Štrbík vysvetľoval text: „Zaiste žiaden z nás nie je sám sebe živý a žiaden sám sebe
         neumiera. Lebo buď že sme živí, buď že mrieme, Pánu mrieme, a tak buď sme živí, buď že
         umierame, Pánovi sme.“ Poukázal na veľkú cenu dlhého života, ako na veľký dar boží, ak je
         život vedený podľa slov svätého Pavla, nie pre seba, nielen pre seba, ale pre Pána a pre
         všetko, čo je vysoké a šľachetné v mene Pánovom. Poukázal, že nebohý bol z ľudí, ktorí
         veľký dar dlhého života venovali službe Pánovi, cirkvi a svojmu národu. Len keď druhým
         slúžime, sebe slúžime, len keď túžime po vyššom, jasnom, pravdivom, a slúžime, i keď svet
         nás bije, hodni sme venca blahoslavenej smrti, akou odobral sa od bratov svojich Pavol
         Mikula.
    </p>
    <p>
     Keď Štrbík prišiel k tomuto punktu, zazdalo sa mu mihom, že napravo v nehybnom, zbožne
         počúvajúcom množstve, ako by strnutom a zakutom napätou pozornosťou, pohlo sa niečo. On
         nevdojak, letkom pozrel na pohnuvší sa punkt a zazrel červenú tvár a dobelasa opalizujúci
         nos hlavného slúžneho Marciho Zápyho. Ako blesk priletela a hneď odletela mu myseľ: či Zápy
         stal sa razom takým pobožným kresťanom, že už i na pohreby chodí, a či prišiel poslednú
         poctu vzdať hurbanistovi, ktorého krvavý súd kotlínsky odsúdil na smrť povrazom preto, že
         našli u neho v starej glejárni proklamácie Národnej slovenskej rady? No Štrbík len na
         chvíľu pretrhol niť svojho kazateľského myslenia… on čím diaľ, tým hlbšie hrúžil sa do
         svätých právd, ťahal paralelu medzi životom ľudí oddaných Bohu, nežijúcich mäsu, ale duchu,
         kladúcich radostne žertvy za bratov svojich a žijúcich len pre seba, „chlamcúcich do seba a
         len do seba všetky sladkosti života“, ale potom i mrúcich len sebe, to jest, mrúcich
         večnému zatrateniu.
    </p>
    <p>
     Kázeň mocne pohla zástupom, a keď zaznelo amen, celým chrámom zašumel tichý, hlboký
         vzdych. Prišlo na parentáciu. Štrbík odoberal sa menom nebohého od rodiny, od synov a dcér,
         vnukov, pravnukov i od malého prapravnúčaťa… potom od cirkvi a „drahého svojho národa
         slovenského, za ktorý vedel pracovať, bojovať, a keď Boh dopustil, i trpieť!“
    </p>
    <p>
     Ako odznely tieto slová v hrobovej, pohnutlivej tíšine chrámovej, Štrbíkovi zasa sa
         zazdalo, že napravo pohol sa istý punkt. Týmto punktom bola zasa červená tvár a dobelasa
         opalizujúci nos hlavného slúžneho Marciho Zápyho. On vstal ako škorpiónom uštipnutý s
         lavice, a pretrhnúc citnú, plavno tečúcu reč kňaza, zavolal siplým hlasom po maďarsky:
    </p>
    <p>
     „Zakazujem pánu farárovi držať politickú reč!“
    </p>
    <p>
     Tíšina, ktorá panovala v chráme pri odobierke, zbožná nálada, zvýšená citom rodinným,
         pretrhnutá cudzím hlasom, cudzím jazykom, s miesta, určeného len pre počúvajúcich,
         premenila sa v šum, podobný šumeniu mierne zvlneného mora. Ale i pohľad na množstvo nebol
         nepodobný pohľadu na vzbúrené morské vlny. Všetky hlavy obrátily sa ako na povelenie
         smerom, zkadiaľ zasipely cudzie, zle vyslovované slová, pretrhnuvšie hladký, citný tok
         kňazovej oltárnej reči. Glejári, vo svojich temnobelasých, premovaných kabátcoch, vstali so
         stolíc ako jeden múr… strieborné gombíky lisly sa v poludňajšom svetle jasného kostola. Za
         ich príkladom všetci začali vstávať s lavíc, ženské rady pohly sa a zašuchotaly ako husté
         bukové lístie, keď do neho vletí razom zdvihnuvší sa víchor. Na pavlačiach, kde slúžneho
         siplý kvikot slabo počuli, alebo vôbec nepočuli, ale vzbúrenie a nepokoj zbadali, začali sa
         ľudia do pása prelačovať cez zábradlie, takže priamo viseli nad hustým davom ženských hláv
         na prízemí. A už bolo počuť i jednotlivé, hrozné výkriky, ktoré sú vždy schopné krotkú masu
         razom obrátiť v zúrivý, strašný dav, nemajúci zľutovania, ani hraníc… ani hraníc… Ešte
         jeden výkrik, jedno mocné pohnutie masovej vlny a tiché, zbožné shromaždenie, visevšie na
         ústach rečníkových, premení sa na bušujúcu, divú hromadu, ktorú nemožno viesť, krotiť,
         ktorú by bolo možno iba podobne veľkou masou zadláviť a spätiť…
    </p>
    <p>
     Štrbík jasným okom prezrel položenie a videl, že len svojou duchaprítomnosťou môže
         zachrániť chrám od strašného znesvätenia, a možno i od vraždy lynčovaním. Iba chvíľku
         zastal pri oltári, ako by ohromený nečakaným nápadom, ako by zpoza uhla obúšený čakanom
         zákerníckeho zlodeja; no hneď sa spamätal, vediac, že ak bude mlčať, ľud, ktorý nikdy
         nechyroval o takomto drzom postupku, o takomto surovom urazení náboženstva, vrhne sa na
         rušiteľa ako jeden chlap, a potom už nik neodvráti katastrofu. Už rástol šum, už sa začaly
         klátiť masy, ako keď vodou podmytý múr hrozí zrútiť sa a všetko pod sebou zdrviť…
    </p>
    <p>
     Preto zdvihol obe ramená dohora a razom prešiel z lyrického tónu pohrebnej odobierky do
         vozvýšeného, silného pátosu, prerážajúceho šum a huk masy:
    </p>
    <p>
     „Napomínam vás s tohto svätého miesta k tichosti a ucteniu drahého prachu nebožtíkovho!“
    </p>
    <p>
     Sonórny hlas Štrbíkov zarazil šum a huk.
    </p>
    <p>
     „Blahoslavení sú tichí,“ pokračoval so zvýšeným, sviatočným tónom; oči sa mu blýskaly
         posvätným ohňom, „hovorí náš Spasiteľ Ježiš Kristus, Pán náš a Boh náš, lebo oni dedičstvo
         obdržia na zemi! Blahoslavení pokojní, lebo synovia boží slúti budú! Ale beda tomu, z koho
         pohoršenie pochádza! Jeho súdiť bude Hospodin, vy ale nesúďte, aby ste neboli súdení,
         nehoršite sa pohoršením hriešnym a pominuteľným! Ale pokľaknite pred Najvyšším a modlite
         sa!“
    </p>
    <p>
     Obrátil sa k oltáru, a kľaknúc na kožené kľakadlo pred oltárom, začal zvučným, vysokým
         hlasom spievať Otčenáš, ako spievajú ešte v slovenskej evanjelickej cirkvi pred večerou
         Pána, onou starokresťanskou, krásnou, žalmovou melódiou, pravým divom ešte zachovanou v
         obradobornej surmii nového, racionalistického protestantizmu.
    </p>
    <p>
     Mohutné, posvätným ohňom zapálené slová kňazove, pri pohreboch neobyčajná spevná
         modlitba, účinkovala na vzbúrené, pohoršené množstvo ako olej na búrne morské vlny. Do ľudu
         ešte neprešla nákaza jeho inšpektorov, biskupov a špinavých, neduchovných kňazov — jemu je
         ešte modlitba posvätným obradom. Tí, čo povstávali s miest, sadali a klonili hlavy na
         sopäté ruky; prostred chrámu v tesných radoch stojace dedinské panny, podľa zvyku pri
         modlitbe, pokľakaly, šuchotajúc naškrobenými sukienkami, s pavlačí zmizly zvedavosťou a
         ustrnutím napäté tváre; postavy, previsnuté cez zábradlie, utiahly sa.
    </p>
    <p>
     Za hlasným, modlitebným tenórom kňazovým ťahaly potichučky ženské soprány a mužské
         nižšie hlasy. Berner vytiahol na organe mutáciu flautové sólo, k tomu tremulu a piano
         sprevádzal spev. Spev vinul sa chrámom ako voňavý dym zlatého kadidla. Divno! Miesto vzbury
         a výrazu spravodlivého rozhorčenia — zbožný, modlitebný spev a hlboko sklonené hlavy… Čo
         bol Štrbík i veľmi rozčúlený a zabratý do modlitebného spevu, predsa mu, ako pokušenie,
         blysla hlavou reč Lutišičova o dvojakej morálke, o slaboduchej morálke otrockej, ktorá
         prikazuje trpezlivo a nemo znášať urážky, aby následníkom morálky panskej voľno bolo
         plahočiť sa po ľude.
    </p>
    <p>
     Keď ľudia po modlitbe zdvihli hlavy a nevdojak pozreli na miesto, odkiaľ vyšiel drzý
         nápad na pohrebnú slávnosť, ono bolo už prázdne — Marciho Zápyho už nebolo v chráme. Pri
         všeobecnom rozčúlení, pri mohutnom zakročení farárovom ani najbližší nezbadali, že vytratil
         sa Zápy z tretej lavice, že liezol, krytý vysokými operadlami zadných lavíc, ako had k
         bočnému východu. Tak pri všeobecnej panike nezbadá rozčúlený človek, ako mu vreckový kmín,
         zavinivší paniku, ťahá z bočného vrecka peňažnú toboľku. Niet väčšej a oplanskejšej
         chabosti, ako je chabosť tyranských trýzniteľov ľudu, keď za nimi nestojí žandár.
    </p>
    <p>
     „Vari to ani nebol slúžny, hoci sme jasno videli jeho červenú tvár,“ hovorili niektorí,
         tisnúc sa z chrámu.
    </p>
    <p>
     „Sám diabol v jeho podobe prišiel pokúšať verný ľud,“ riekla starenka s kľukou v pravej
         ruke a zaplakala hlasno.
    </p>
    <p>
     „Ale zmizol ako gáfor! Už ma palce šteklily, a nebol som ďaleko!“ poznamenal dúži švec
         so švíkom na tvári od pekelného vredu, ktorý si sám knajpom vyrezal.
    </p>
    <p>
     „Čo tam po palcoch!“ riekol jeho sused, temer nesený tisnúcim sa množstvom, „po palcoch
         ťa poznajú… mali ste ho len pekne-rúče popritískať, tak hladko, čo by kosti prašťaly…“
    </p>
    <p>
     Keď glejári brali štvornohé čierne máry na svoje mohutné plecia, zbadali, že na borovom
         vrchnáku rakvy leží už len jeden veniec a len jedna stuha povieva, veniec, venovaný
         cirkvou.
    </p>
    <p>
     „Kde je druhý veniec?“ spýtal sa zarazene mladý glejár, dvíhajúc na plece máre.
    </p>
    <p>
     Mendíček, stojaci s puškou pri dverách, zavolal svojím tenkým diškantom:
    </p>
    <p>
     „Hajdúch bol tu pod kázňou a vzal ho, pán slúžny, povedá, rozkázali!“ S rakvy hajdúchom
         zdrapený veniec bol veniec stražianskou mládežou venovaný starému chrabrému bojovníkovi a
         mužnému mučeníkovi.
    </p>
    <p>
     „Vence driapať s rakvy, mŕtveho ozbíjať!“ hrozil sa mladý glejár, popravujúc rúčku már
         na pleci, „je to už naozaj niečo hrozného! A buriča sme prepustili! Slobodne pohanil kňaza
         i kostol, i všetkých nás!“ Štyria chlapi s rakvou kráčali zpod kostolného žrúdla von. Za
         nimi valil sa zástup.
    </p>
    <p>
     Ako mlunná iskra preletela množstvom zvesť o venci, zdrapenom s rakvy. Ľudia boli cele
         vytrhnutí z pohrebnej nálady. Vrelo v národe ako v kotle, ale ani jedna ruka nepozdvihla sa
         potrestať svätokrádež a neslýchanú pohanu svätyne. Len na cintoríne, keď znelo v rýchlom
         tempe Rozžehnejme se s tím tělem! kde stály ženy v hustom dave, bolo pohnutie. Ony
         nepočúvaly zvuky Rozžehnejme se, ale z rozpálených líc bolo badať, že sú do hlbín zvlnené a
         roztrpčené. Dve mladé nevesty, ako pravé ľutice, so slzami hnevu a pomsty hrozily päsťami.
         Medzi babkami bolo vidno vysokú postavu Ireny Kuklišovej. Ona s rozpálenou tvárou a
         mocnými, priamymi posunkami vysvetľovala ženám celú špatnosť a drzosť slúžnovského výčinu.
         Ženy plakaly hnevom a preklínaly nového Heliodora.
    </p>
    <p>
     Starenka s kľukou zavolala za mužskými, idúcimi po zabudnutých hroboch:
    </p>
    <p>
     „Vy že ste mužskí? Tak chránite svoju vieru? Hnev boží na vás! Predkovia vaši tento
         chrám stavali pod bičmi pandúrov, a vy si ho neviete zachrániť pred ožranom! Hnev boží na
         vás!“ Pred cintorínom zablýskaly sa bodáky žandárov. Dvaja pisárici tisli sa medzi ľud a
         natŕčali uši.
    </p>
    <p>
     Irena vošla do farskej kancelárie; bolo po presbyteriálnej porade, členovia presbytéria
         už boli odišli, zanechajúc v izbe dusnotu. Boli tam ešte, okrem farára, Kukliš, Berner a
         Mikula. Oni mlčali a nespokojnosť zrkadlila sa v ich tvárach. Darmo je: ani za hriech a
         zločin človek neupadne tak nízko pred samým sebou ako za vlastnú neudatnosť. Nič tak
         neškrie človeka ako povedomie, že sa neosvedčil, že bol slabý. V presbytériu boli všetko
         pekne-rúče pretriasli a uzavreli… Zápyho udajú na súde; farár prehŕnal sa v trestnom
         zákonníku a skutočne našiel výtečné paragrafy; prečin rušenia náboženských obradov
         napadnutím kňaza pri funkcii, slovami, vyvolaním pohoršujúceho škandálu, na mieste, určenom
         pre bohoslužbu; všetko na punkt a jota stalo sa podľa §§ 191 a 193 trestného zákona, ako by
         Zápy úr bol chcel všetko doslovne urobiť, čo tieto paragrafy zakazujú a čo múdry
         zákonodarca Csemeghy chcel trestať väzením. Škandál bol veľký, stal sa pri tisícich
         svedkoch, zákon je jasný. Pán farár zabudol len to, že kodifikátor nemyslel na slovenský
         evanjelický chrám, ale možno len na synagógu.
    </p>
    <p>
     A tak teda svolajú mimoriadny cirkevný konvent, aby osnovali slávnostný protest proti
         miešaniu sa politickej vrchnosti do diel čisto náboženských. Pôjdu i pred cirkevné vyššie
         fóra. Daniel Kukliš mienil nepokladať Zápyho pri výčine za úradnú osobu, ale iba za človeka
         súkromného… no farár myslel skôr domôcť sa zadosťučinenia, keď ho napadnú ako úradníka,
         svoju úradnú moc zneužívajúceho.
    </p>
    <p>
     Irena, už hotová sadať na koč, oprela sa lakťom o pult, a vidiac vážne, ustarostené
         tváre, upadla do smutnej, dušu oslabujúcej nálady. Ak pred chvíľou, rozprávajúc Ruženke a
         farárke kostolnú aféru, došla do sĺz, tak to boly slzy hnevu a ľútosti nad vlastnou
         slabosťou; teraz bola ochotná zaplakať po druhý raz nad slabosťou a bezpomocnosťou ľudí,
         jej tak blízkych a milých, ktorí jedine mohli a mali postaviť sa proti úradníckym
         prechmatom. Z nej len tak sa draly horké výčitky… no zdržala sa. Na Bernera ani pozrieť
         nechcela: citný a chúlostivý učiteľ bol zlomený, nešťastný… On nebol nikdy človekom borby,
         tichá, umelecká príroda, zadržaná a okyptená vo vývine.
    </p>
    <p>
     Obodrujúci výzor mal iba Ján Mikula, ktorého sa Zápyho škandál najbližšie týkal. Veď
         stal sa nad mŕtvolou jeho vlastného otca, a bol posmrtným, posledným nápadom na muža, ktorý
         skúsil od vrahov veľké príkoria vo svojom dlhom živote.
    </p>
    <p>
     No Ján Mikula ticho sedel na stoličke, pokojný ako skala, len zavše pohladil si dlhé,
         temné vlasy, jediný znak istého vnútorného rozčúlenia. Irena pošla k nemu.
    </p>
    <p>
     „Prišli sme oddať poslednú poctu vášmu otcovi, pán Mikula, a oni ho chceli pohaniť!“
         Mikula vstal; postavou prevyšoval vysokú Irenu.
    </p>
    <p>
     „Práve prišiel som sa poďakovať,“ riekol, hladiac si pravou rukou vlasy, „všetko bolo
         krásne, potešujúce a pozdvihujúce! A čo tam urobili pán slúžny, nejde na náš vrub, ani pán
         farár zato nemôžu. Neráčte sa rozčuľovať, pán farár. Tatíčka kde len mohli, prenasledovali
         za živa! Naša nová glejáreň stojí už päť rokov pustá… nechcú nám dať licencie… A teraz išli
         sa pomstiť na mŕtvom.“
    </p>
    <p>
     Mikula hovoril spokojne, ako by išlo o predaj gleja alebo kúpu kostí. Irene blysly sa
         oči radosťou nad skalopevnou tichosťou tohto mužského. Videla, že z neho nehovorí chladnosť
         duševná, ani chabosť, ani zmalátnenosť, ale akási čudná, na ničom blízkom a reálnom
         neosnovaná dôvera, dôvera, osnovaná na pevnejších základoch než chvíľkový úspech alebo
         neúspech, než je hra politickej moci, povedomie politickej bezpomocnosti. Jeho tichosť,
         dôvera spočívala na osnove, ktorej nevidel ani farár, ani Kukliš, ale ktorú novým smyslom
         šípila Irena. Spočívala ona na osnove ľudovej neotrasiteľnej viery, ba reálnej istoty, že
         je nepremožiteľný, že všetky nástrahy a nešťastia od neho odskočia.
    </p>
    <p>
     „Jeho pamäť nepohanili, jeho slávu neumenšili,“ riekla Irena a položila ruku na mohutné
         plece Mikulovo. „Boh dá, že potomstvo nezabudne na tých, ktorí boli hotoví obetovať život
         svoj za národ, a keď sa dielo nezdarilo a ich oberali o majetky, mučili, nevyhovárali sa na
         vodcov, nepreklínali ich, nežalovali sa ako baby na nezdar! Váš otec mnoho vytrpel, keď
         naša slovenská vec padla, ale ani na chvíľu neodstúpil!“ Irena hovorila hlboko zvlneným
         hlasom a srdečne hľadela do tváre Mikulovej.
    </p>
    <p>
     „Veru, slečna, keď tatíčka Görgey pri Kremnici kázal Cigánovi obesiť na vŕbu, oni smelo
         mu zavolali do tváre, že od katov a vešačov nevychodí sloboda… Už ich viedli, Cigán niesol
         oprátku. Vtom udreli na poplach… Tatuško štúrili Cigána do pŕs, vytrhli sa honvédom a ušli,
         hoci mali putká na rukách. Pálili za nimi, ale netrafili… Desať dní blúdili kremnickými
         horami. Pán farár na Starých Horách, kráľovstvo jemu nebeské, ukryli ich v starej,
         zanechanej štôlni.“
    </p>
    <p>
     „A nepýtali sa, akého sú vyznania!“ riekla Irena a potriasla Mikulovi pravicu. Ona
         pozrela na brata, na ktorého tvári, bledej, zmučenej, bol výraz smútku a zúfania.
    </p>
    <p>
     „To boly iné časy, iné časy!“ riekol Daniel, sberajúc sa na odchod.
    </p>
    <p>
     „To boli iní ľudia!“ prísno doložila Irena, nadievajúc šedivé cestovné rukavičky. Mikula
         pozrel na devu a slzy zahraly mu v očiach…
    </p>
    <p>
     „Nech vám Boh odplatí…“ riekol Ján Mikula. „Ešte sme živí, slečna, dočkáme sa
         víťazstva!“ Mikula stál pri vysokej cirkevnej kasni ako mohutný stĺp. Už suché jeho oči
         hľadely meravo za odchádzajúcimi.
    </p>
    <p>
    </p>
   </div>
   <div type="chapter">
    <head>
     II. Ráztoky.
    </head>
    <p>
    </p>
    <p>
    </p>
    <p>
     Ružena vyprevádzala Kuklišovcov k vozu. Daniel Kukliš už sedel, Ružena pristavila Irenu
         pri farských vrátach. Jej duša bola plná akousi ohromnou novotou, ktorá drala sa napovrch,
         novým citom, ktorý prekypoval… Pre cirkevnú búrku, ktorá ju arci tiež rozčuľovala, predsa
         nemala pravého porozumenia, niečo bližšieho, tuho zadierajúceho dušu ju znepokojovalo. Ona
         by rada pohovorila s Irenou, ale nebolo času a príležitosti.
    </p>
    <p>
     „Bol tu Skladanský,“ zašeptala Irene do ucha, „našiel ma v úžasnom neporiadku… Prišiel
         sa odobrať… Pováž, naschvál prišiel… Ach, duša, ach, Irenka, taký bol krásny a milý…“
    </p>
    <p>
     Irena pozrela Ruženke do očú a pokrútila hlavou. Oči Ruženine lisly sa čudným ohňom.
         Výraz srdečného úsmevu premenil sa na výraz úzkosti. Ale Irena nemohla sa nahnevať na
         Ruženku, taká bola milá vo svojom úzkostlivom rozjarení. Na úbohú, veselú devu razom, bez
         všetkej prípravy prišla mocná triaška, ako by posol ťažkej choroby.
    </p>
    <p>
     „A ty celá plávaš v blaženosti!“ riekla Irena s dobrodušným úsmevom. „Blažení ľudia,
         máte kedy myslieť na pletky. Priletel, odletel! Ostatne, pravdu povediac, Nemčisko i na mňa
         urobil dobrý dojem. Počúvam, že od koncertného škandálu hlavu mydlí Andrejovi Lutišičovi!
         Márne námahy! Z mokrej slamy len hnoj! A to ostatné, ako hovorím, sú pletky!“
    </p>
    <p>
     „Pletky!“ riekla Ružena a zapálila sa, „pováž, sľúbil, že ešte príde!“
    </p>
    <p>
     „Ale naozaj, Ruženka, čo tak sálaš?… Daj si pozor! Umelci, a k tomu ešte Nemci…“
    </p>
    <p>
     „Aký Nemec?“ horlivo riekla Ružena. „On nie je nijaký Nemec, Irenka! Ostatne, čo nás po
         ňom!“
    </p>
    <p>
     Irena sadla k bratovi do širokého, pohodlného koča. Kone zahrabaly nohami a veselo daly
         sa do behu. Ružena stála dlhšie pri bráne; mala ťažké srdce na Irenu, ktorá suchým, keď i
         dobre mieneným slovom vytrhla devu z ilúzie — no triašku nevyliečila. Keď prišla do svojej
         úzunkej izbice a poležala na divániku, celá zmorená celodennou prácou, utíšilo sa jej srdce
         a hlávka nahliadala, Že Irena má vlastne svätú pravdu: načo rozčuľovať sa a na nemožnosti
         pomýšľať.
    </p>
    <p>
     „Čo máme zajtra?“ pomyslela si. „Aha, veľkú záhradu plieť… Tam budem celý deň!“
    </p>
    <p>
     Irena bola neobyčajne rozčúlená, no jej tichý, zdanlive chladný um skoro zvíťazil nad
         rozjarenosťou.
    </p>
    <p>
     „Vyžalujete si vy z koláča dieru!“ riekla, keď už voz zanechal zlú cestu mestečkom a
         prešiel na hladkú, vysokú hradskú. „Lišiakovi žaluje sa kvočka, že jeho šteňa jej kuriatka
         podusilo. Bude to pekný súd nad Zápym! Mohol bezpečne vyskočiť i na oltár!“
    </p>
    <p>
     „Ale pováž, Irenka! Čo môže iného robiť Štrbík? I Kotlínci nič iného nevedeli, ako udať
         Varečkayho, a tam nie sú bezpomocní kňazi! Tam máš advokátov, osvietených, bohaté
         inštitúty! Povedz sama, čo sa malo stať! Tam si bola sama. Tam boly i vaše nové svetoborné
         sily!“
    </p>
    <p>
     „Štrbík nemusel ani prstom pohnúť, len sa nemal zamiešať od oltára. Mal mlčať. Veď by
         glejári boli urobili poriadok. To bol ich patriarch, tam v rakve… Ešte i veniec dal slúžny
         zdrapiť!“
    </p>
    <p>
     „Irenka, veď predsa Štrbík je v prvej línii kňazom, stojí pred oltárom, v talári, v
         kamži! Jeho prísnou povinnosťou je všetkými možnými prostriedkami brániť chrám pred
         znesvätením! Povedz sama, neprehradilo ťa, keď sa masy pohly jednou silou ako valiaci sa
         múr?“
    </p>
    <p>
     „Chrám bol už dokonale znesvätený Zápym, náležite poškvrnený… A nielen chrám, ale celá
         naša slávna cirkev… Už svíja sa pod nesvätou palicou, polámané kĺby toho ožrana neboly by
         ju viac znesvätily, unížily… Modlitba musela trešťať! Áno, modliť sa je chválno, modlím sa
         i ja, a tak vrúcne, až mi srdce usedá a myseľ tonie v zbožných hlbinách! Modli sa k Bohu,
         ale k brehu plávaj! Ver mi, i modlitbou možno hrešiť. A, Danko môj, Štrbík sa mýli, to
         nebola opravdivá modlitba, to bolo zneuctenie, použitie modlitby za kantár pre hnev
         spravodlivý, hnev svätý, o ktorom spieva náš Kuzmány! Ver mi, nepáči sa mi nový duch u
         nášho kňažstva. Štrbík je z najlepších, ale i on kresťanstvo chápe akosi knižne!
         Kresťanstvo je život, duchovná srdcová vec, vec vnútorného človeka, svedomia, nie formalita
         a rad paragrafov! Eh, nebol by doktor Hurban zaháňal glejárov Otčenášom nazad do stolíc…
         Ale on je už dávno mŕtvy! Ponížila sa, odvtedy, Danko môj, úroveň našej cirkvi, ani sami
         nevieme ako silno.“
    </p>
    <p>
     Cesta viedla hore Kotlinkou, raz vzďaľovala sa od krivolakého jej toku, raz blížila sa k
         nemu. Večer sa blížil.
    </p>
    <p>
     „Hnev bez sily je márny, čo by bol i svätý!“ poznamenal Dano a zahľadel sa na riedke
         staré vŕby okolo rieky.
    </p>
    <p>
     „Vždy len bez sily! Bez sily! Kde sa má brať sila, keď ju sami nerozvíjate, a keď sa
         sama zjaví, bez vašej zásluhy, bez vášho pričinenia, dusíte ju, plamene, keď niekde vybúšia
         bez vašej iskry, zahášate. Dobre. Štrbík je kňaz, jeho úrad, povolanie, hodnosť mu
         prikazuje tíšiť náruživosti — dobre — ale veď ešte nič nebolo, ešte len pohli sa ľudia, čo
         bolo cele prirodzené, keď im zasipí pri nohách akýsi had…, a už tam od oltára chlácholenie
         slovami horskej kázne Kristovej, už hneď slávnostný Otčenáš. Ďaleko bol ten Otčenáš od
         pravého, živého Krista! Mizerné stádo gaziel pohne sa, keď začuje kvik krokodíla! Dobre.
         Bol to predsa kostol. Nejdem prísno súdiť. Ale všetci ste takí i v krčme, nielen v kostole.
         Roháčik chlácholí šedinami a slzami, Greguš ospanlivou krotkosťou a pokorným posluhovaním
         veľkému pánovi, ktorému je všetko slovenské Hekubou! I v Jánovi trčí ešte prekliaty urbár!
         Ešte má v chrbtovej kosti lieskovicu, ktorou dávali bastonády jeho predkom! Ach, Bože môj,
         kedyže vyparduchuje z našej krvi urbárčina, poddanstvo, uníženie! Kabát je čierny, chúťky
         panské, ale duša a vôľa mizerno poddanská! Nepozoruješ i u našich vzdelancov, že obcujú s
         úradmi a pánmi s akousi nevoľníckou ľsťou, ktorá je šitá bielymi niťami, ľahko ju badať?“
    </p>
    <p>
     „Ešte len prvé pokolenie vymiera!“ vzdychol Danko, „a chceš mať slobodných ľudí! Sloboda
         je drahá! Návyk sa dedí.“
    </p>
    <p>
     „Čo mu nepovie,“ už rozvlneným hlasom hovorila Irena, takže jej hlas prehlušoval
         hrkotanie voza a šum jelšín a vŕb pri Kotlinke, ku ktorej sa voz sblížil tak, že prúty vŕb
         šľahaly im do tváre, „čo mu nepovie celú pravdu, čo pred ním ešte vždy chvostíkuje! Prečo
         mu nehodí pod nohy celé slávne direktorstvo! Ty sám hovoríš, i Hlaváň tvrdí, že by si Ján
         lepšie stál, keby mal len o svoje starosť… Zanedbáva svoje pre cudzie…“
    </p>
    <p>
     „Ján ešte nestratil nádeje!“
    </p>
    <p>
     „Nestratil nádeje, a želiarči, žertvuje sa za blaho a imanie človeka, z ktorého jeho
         najvyšší ideál, národ, nikdy nič mať nebude. Nikdy. Počuj ma. Nehovorí zo mňa rozum a
         výpočet, ale hovorí predcit… A predcit mňa neklamáva. Ale sú i druhé veci! Neviem, čo je s
         Lejlou… Pán veľkomožný nadchodí, nadchodí, hrá sa na strýca, či ujca, či kuzína… A pritom
         Boh vie… Vysedáva v besiedke, dievča mu hrá na citare. Pekne, slovenské mu hrá, zjemneného
         umeleckého pôžitkára pokoruje slovenskou trávnicou… Národná práca! Mať nič nevidí, kloní
         sa, dôveruje. Ja verím v Lejlu, je to vysoká duša, taká nezemná… práve preto sa bojím. A
         potom, ja nerada také neisté, neurčité pomery. Keď si ujec, buď ujcom! Bojím sa o
         Gregušovcov… Oni plávajú formálne vánkami ľúbeho zefyru… Tak život obyčajne nevezie… Aby
         len razom nevliezli do biedy, a zasa len tou prekliatou slovenskou krotkosťou!“
    </p>
    <p>
     „Lejla je vysoký zjav, nad všetky pochybnosti vyvýšený, Irenka! Ona je kvet
         slovenskosti, ona je stelesneným ideálom našich slovenských túžob… Ona je okrasou národa!“
    </p>
    <p>
     „Áno, ty poeta otrubový, ako hovorí Milanec, ale svet nie je ani vysoký, ani vyvýšený
         nad lže a podlosti, nad intrigy a klebety. Ani náš slovenský miniatúrny svetík, a kotlínsky
         už podávno! I u nás je dosť toho špatného, nízkeho, len treba oči otvoriť. Prešly, aspoň
         silno prechádzajú časy slovenskej idyly, v ktorých sme boli naozaj ako jedna širšia
         rodinka. Skladanský vidí ju ešte, a nebadá, ako cudzinec, že idyla mení sa i u nás na
         hrubú, drsnú drámu, vážnu, životnú, často nepeknú!“
    </p>
    <p>
     „Skladanský veľmi mnoho pekného videl; nám ono nebije do privyknutých očí.“
    </p>
    <p>
     „A tak to ide u nás rad-radom,“ nadpriadla Irena pretrhnutú niť svojich myšlienok.
         „Hlaváňa vodia za nosom mladí mudrci, čo všetku múdrosť veľkou varechou pojedli a iným nič
         nenechali. Oni s ním narábajú „en canaille“ a on ešte za nimi behá, očakáva od nich divy a
         rady nebývalé, spásonosné, preobrazenie, obnovenie! Dočkáš sa ty od plazákov! Naozaj, to sú
         plazáci, ako hovoria v Ráztokách na mládencov-podrastkov, čo si dávajú za klobúk kosírek, a
         ešte im mlieko bradou tečie! Ich v Ráztokách hádžu o zem a kosírky im lámu!“
    </p>
    <p>
     „Ty si veľmi prísna, Irena; vidíš, Hlaváň chce dobre. I mne bolo škoda tak tuho poharkať
         sa s doktorom Milancom. Možno, v ich vzdore, v ich zapieraní kryje sa sila, originalita.
         Nie všetci sme na jedno kopyto narazení. To musí byť. A vari nás je mnoho, že by sme mohli
         vyberať a preberať? Mal bych vôľu mu písať…“
    </p>
    <p>
     „Najlepšie, choď ho odprosiť zato, že vám nadal a šiel rozbúchať vaše plány, že vám
         prosto otravuje Kotlíncov, blázni mládež, rozptyľuje to, čo sa tak ťažko do hŕby sobralo!
         Veď áno, nevyberajte, nepreberajte, každého prijímajte ako kresťania prvých století, len
         nie rozptyľovačov! I prví apoštoli vyvrhli Ananiáša a Safiru! Jedného rozptyľovača je dosť!
         Ale veď vy sami vychovávate kazisvetov, ako bacily, svojou babravou krotkosťou! Dr. Durina
         požiadal čačaného Pepiho, aby ho oznámil ako člena do kotlínskeho maďarského kasína.
         Guľkami hlasovali, a milý pán advokát Dr. Durina prepadol. Dostal štyridsať čiernych gúľ…
         Ale zato v Čitárni požíva cti a rešpekty… A keby ste ho neznali! O Milancovi ešte predsa
         nevedno, že by bol faktami sklamal, on, možno, vzdoruje a blúdi dosiaľ len teoreticky! Ale
         Durina! Nebohý ujec jeho, kanonik, iste obrátil sa v kamennej krypte pod chrámom
         Rudnayovým! Obsypával ho, podporoval, chcel vychovať z neho okrasu rodiny. Okrem toho
         dávali mu hojne z národných sbierok. To ho nehatilo pumpovať rad-radom národných ľudí, a
         hoci mu už teraz dobre ide, zabudol pekne-rúče na všetky pôžičky… Má na ne zlú pamäť. Kto
         je potom viac vinovatý, plazák, a či spoločnosť? A to sa všetko premíňa, odpúšťa, nevidí! I
         tí, čo všetko vidia, po tretí, štvrtý raz sadajú motajovi na lep. Urob to ty — nik ťa
         neobzrie!“
    </p>
    <p>
     Daniel Kukliš už neodvrával sestre; bôľno sa ho dotkla bežná poznámka Irenina o Lejle,
         no Irena bola už raz v prúde a pokračovala svojím potemným, príjemným altom:
    </p>
    <p>
     „Zo samej slovenskej krotkosti Kuzmín drží na povrsí dvoch pľuhavých, zákerníckych
         vrahov našich, Žabokreckého a Klapkayho, ktorých mohol dávno vypredať už v záujme samého
         ústavu, lebo ústav bude tratiť pri nich všetky úroky a časť kapitálu. On myslí dobrotu a
         trpezlivosť ich mierniť. A čo namiernil? Klapkay zadal proti nemu trestné oznámenie, a
         Žabokrecký chodí podnapitý po všetkých krčmách a kaviarňach, zlorečí na ústav, že ho vraj
         okradol, priviedol o majetok, že je to úžernícka búda, ktorá robí vlastizradnú politiku, a
         že ju treba zavrieť a všetky groše oddať Femke!“
    </p>
    <p>
     „Kto dá niečo na reči Žabokreckého? Ale to je pravda, nemali by ho hriešno šetriť. Mňa
         by nešetrili, a nikoho z našich by nešetrili!“
    </p>
    <p>
     „Sartoris, táto statočná, verná duša, zatína päste vo vačku a šepce Roháčikovi do ucha:
         „kričme, len kričme!“, ale pritom sa bojazlive obzerá, či niekto nepovolaný nepočul jeho
         šepot a nevidel jeho zaťaté päste vo vrecku.“
    </p>
    <p>
     „Čo chceš ešte od staríkov! Tí už svoje vykonali!“
    </p>
    <p>
     „Starí už svoje vykonali — nerobia preto nič — mladým sa nechce pre mladosť, behajú za
         Pepim a Sepim, vydávajú letáky a pamflety! Ďurko Malatín zasa na nič iného nemyslí než na
         komédie, ohňostroje, výlety, kuká na nebo, vietor ňuchá, králiky a pipíšky kŕmi. Za
         pikantný kuplet dal by slepého koňa, prekladá dvojsmyselné francúzske škváry a Hamleta
         menuje kusom „nemravným“. „To nie je pre nás… to je nemravné!“ zapiští, keď mu ponúkajú
         zdravý, dobrý kus z opravdivého života; ale pikantné dvojsmyselnosti… to mu nie je nič…
         Pekne to stojíme! To arci Skladanský nemohol prezrieť. Bol by ešte Surinský, ale i on je
         kňazom a ide s mierom, hoci má chrabrosti viac než pluk svetákov. A už ti hovorím, Danko,
         bez osobnej žertvy i najspravodlivejšie dielo hynie! Čože ostane? Možno, ostane v národe
         rozpomienka na ľudí, veľkých citom, čo začali gigantickou prácou dvíhať národ z tisícletého
         sna, no mrúc, v prvom kolene zanechali žiaľnych epigónov, ktorí nevedia si pomôcť s
         detinskou, z cudziny naviatou intrigou, a už s opravdivým vrahom ani pomyslieť!“
    </p>
    <p>
     „Predsa nebudeš Hlaváňovi, Gregušovi, mne vyčitovať, že sa chabo skrývame, že sa
         uťahujeme, nevyznávame, nepracujeme, neboríme sa?“
    </p>
    <p>
     „Nevyčitujem! Ale prečo toľko toho tíšenia a krotenia, keď ľud sám ide silu silou odbiť!
         Mužovia sa u nás nežertvujú — tuším príde rad na baby, ako časom velebíte nás ženské…
         Zápyho ste mali sveriť na baby! Boly by si poradily!“
    </p>
    <p>
     Irena oprela sa o podušku operadla a zamĺkla. Ráztoky ukázaly sa za zvratom cesty,
         odbočujúcej s malého vŕšku ku Kotlinke. Domkov dedinských nebolo vidno pre stromy, len
         vľavo nad Kotlinkou medzi jasenmi, javormi a lipami vykukol vysoký štít dvojposchodového
         mlyna ráztockého. Stál uprostred rovne, lúk a úrodných nív: priemyselná pilnosť, obchod,
         pokročilosť, spojená so základom slovenského národného žitia, s orbou a chovom dobytka.
         Oboje harmonicky spájalo sa pod solídnym vedením Daniela Kukliša v pevný celok, prísnosť a
         dobrosrdečnosť hospodára držala pohromade robotný ľud, priviazala ho k domu, čeľaď vydržala
         po viac rokov v službe, a boli mnohí, ktorí slúžili ešte pod starým Kuklišom a doslúžili sa
         pod mladými do čestných šedín. Stará patriarchálnosť aspoň čiastočne zachránila sa v tomto
         požehnanom kúte, len staré neriady, stará zakrnelosť musela ustúpiť priemyselnému a
         obchodnému preobrazeniu. V tomto ohľade Ráztoky podávaly obrazec pokroku, ktorý neničí
         dobrú starinu, neničí starú pôdu nánosom bláznivých cudzôt, ale ju obrába novými,
         zdokonalenými strojmi. Lebo ani najnovšími strojmi nič nenaorieš, nenaseješ, keď pudom
         ničenia soškrabeš s otcovskej zeme dobrý nános, úrodný humus.
    </p>
    <p>
     Keď voz zabočil s hradskej na dobrú, štrkovanú poľnú cestu, bolo počuť príjemný, mäkký
         huk veľkého mlynského stavu i ostrejší šum niekoľkých úpustov. O chvíľu voz vybehol na
         široký dvor, okrúžený vysokými staviskami hospodárskymi, komorami, sýpkami a od poľa ostro
         zastrúhanými palisádami. Za mlynom a s ním spojeným bytom Kuklišovcov zelenal sa starý,
         obnovovaný ovocný sad, povestný po celom kraji dobrým ovocím. Kukliš utŕžil v dobrý rok
         vyše pol tisícky za ovocie.
    </p>
    <p>
     Irena prvá skočila s voza a sbierajúceho sa brata chytila za golier, medzitým čo kočiš
         prehadzoval ťaháky cez tučné chrbty sivých koní.
    </p>
    <p>
     „Daňo, ak vykonám niečo neženského, za čo ma svet odsúdi, vy mužskí budete vinovatí!“
    </p>
    <p>
     „Čo sa len rozčuľuješ, Ira! Veď tváre na tebe niet! V očiach máš nedobrý lesk. Pozhov,
         nerob nič bez mojej rady, bez môjho vedomia. Tak sme dosiaľ žili a Boh nám pomáhal. A ak si
         stratila dôveru vo mňa, nech aspoň Greguš vie… Alebo aspoň Lejla. Pozhov, nájdu sa i činní
         mužovia, smelí, žertvujúci!“
    </p>
    <p>
     „Nájdu sa! Skočia s neba ako archanjel Michael! Hory sa roztvoria, Dubina vychrlí z
         vnútorností skalných spasiteľné komonstvo! S Devína skydne sa potupná pyramída hanby a
         otroctva tisícletého, a zástava Rastica tam sama zaveje! Nitra stane sa sama hlavou
         všetkých krajín, kadiaľ tečie Dunaj, Visla i Morava! Na brehoch Kotlinky zjaví sa Sič s
         Bogdanom Chmielnickým! Nie, takých divov nebude, pán brat! Prihrievať lenivé brucho pri
         teplej peci, hrať šašovské komédie… a podlizovať sa mocným, do ich kasína sa strkať… to nás
         veru nevytrhne! V tom malo pravdu plazáčisko, že na divy čaká iba zoslabený bedár alebo
         prekŕmený, tukom podbehnutý šarlatán! My sami musíme si brániť kožu! A nielen brániť, my
         musíme i napádať! Najlepším parirovaním je srdnatý úder! Pre nás ešte neprišiel čas
         lenivého pôžitku, mieru! Ešte sme si ho nezaslúžili!“
    </p>
    <p>
     Brat a sestra išli pomaly k bytu. Okolo Ireny nasbiehala sa hromada hydu. Kohút už
         svolával svoju čeľaď na pánty, ale, zočiac Irenu, zahudroval vážne a blížil sa k nej. Za
         ním letel kŕdeľ poslušných sliepok, mášuc krídlami vo spechu. Kačky vyšľapovaly si
         pohodlne, husi veselo gagotaly, všetko biele ako srieň, veľké, s červenými zobákmi. Nad
         riekou, po brehu, zarastenom husto trávou a burinou, pásly sa perličky; jedna zavrešťala
         nepríjemným škrekom, ako by zlostné malé decko zavylo. Perličky vysunuly malinké hlávky z
         hustej buriny, a kyvkajúc dlhými hrdlami, bežaly na dvor. Na kuríne, ako kráľ hydiny, stál
         veľký, krásny páv s rozšíreným, opalizujúcim chvostom a chystal sa sletieť — ale si
         netrúfal. Moriak svesil červený nos až po brucho, oprel obe krídla o zem a urobil päť
         vážnych krokov, drhnúc brkami o zem.
    </p>
    <p>
     Napravo stál vysoký mlyn a dunel svojím večným dunením. Vysoko, strojno čnel štít s
         troma oblokmi v druhom poschodí. S čela štítu nad oblokmi hľadely dve okrúhle okná ako
         dvoje tmavých okáľov.
    </p>
    <p>
     „Žertvy musia byť,“ hovoril ticho Daniel, „ja to hlboko cítim. Všetko, čo sme dosiahli,
         a že sme nezamĺkli ako úbohí podtatranskí Rusi, ďakujeme žertvám. Naši znamenití ľudia
         ponevierali sa bez chleba, alebo ziabli po dedinách, ďaleko od sveta, od vďačného poľa, od
         centier vzdelanosti a kultúry; iní umreli vo vyhnanstve, a zasa iní padli v obeť intrigám…
         Bez nich arci by nás už nebolo, nebolo by myšlienky, nemal by ju kto pestovať. Žertvy,
         žertvy nás udržaly. Ver mi, Irenka, ja som hotový toto všetko obetovať“, ukázal rukou
         dookola, „i samého seba, ale
     <emph>
      márne
     </emph>
     žertvy neprospejú! Zadarmo ľudí
         obetovať vec nazad posotí alebo oslabí!“
    </p>
    <p>
     „Žiadna žertva, keď je čistá, nie je
     <emph>
      márna!
     </emph>
     Ty urob, čo myslíš, hoď
         sa v obeť, a ostatné ponechaj Bohu, on už svoje spraví. Nevedel svätý Ondrej, že jeho
         obrátený kríž prenesie sa mocou jeho mučeníckej krvi až do zeme sarmatskej na brehy Dnepra.
         Ale kde niet absolútne nijakej hotovosti do žertvy, tam i sväté dielo zbahnatie. Zmocnia sa
         ho sadlom zahlušené duše a zruční novotári, ktorí doškriabu sa nepovolane napredok, a zo
         služby národu urobia nerozumom prázdne, bezplodné hračkárenie, a čo podlejší z nich
         odkväcnú; intrigovanie a naničhodné pasie volajú dielom národným!“
    </p>
    <p>
     „Irena, tys’ tuším prešla do tábora… akože ich menuješ… do tábora plazákov.“
    </p>
    <p>
     „Dobre vieš, že nie… Odporní sú mi mladí ľudia so starým rozumom, bez pravdivosti, bez
         vzletu a naivného, hoci i rojčivého zápalu. „Bez serc, bez ducha — to szkieletów ludy!“
         Zavedení platenými reptílmi, odtrhnutí od našej národnej logiky komicko-nadutými
         Babingtonmi… Ale zachovaj si, abys’ mi neskôr nevyčitoval neposledovateľnosť a klátivosť:
         ak by som len pri jednom videla, ak uvidím
     <emph>
      skutkovú hotovosť požertvovať
         sa,
     </emph>
     kvôli tomuto jednému všetkým odpustím… lebo to bude krok napred z dnešného
         bahna veselovsko-malatínovského! Jedna naozaj junácka žertva smyje v mojich očiach všetky
         bludy, zavádzania a šudárenia našich dobrých, nevýberčivých ľudí. Pravda, u nich pre to
         málo nádeje! Mne sa zdá, že oni nezávidia starým, pracovitým ľuďom, ale motajom! Len
         napádajú nerozumne! No z tohto môžeš poznať, ako vysoko cením si nesebecké, bezohľadné, z
         duše pochádzajúce samožertvovanie.“
    </p>
    <p>
     Irena vošla chodbou a niekoľkými schodmi do veľkej izby, ktorá bola za starého Kukliša
         šalandou, ale Daňo šalandu prestavil na obšírny salón, s dvoma vkusnými garnitúrami. Jedna
         stála naprostriedku pod lampovým lustrom. Okrúhly stôl na vyrezávaných nohách s orechovou
         tablou obložený bol pohodlnými fotelmi, s vysokými operadlami. V kúte stála druhá, menšia
         so stolíkom na tenkých nôžkach, s nízkym, neveľkým divánikom a taburetmi. Po stenách visely
         staré oceľorezy slovenských ľudí. Kuzmány v luteráku, Štúr so založenými rukami, Moyses s
         usmievavou tvárou, Hollý s ľahkými, temer neviditeľnými šedinami, Kalinčiak, vykrojený z
         almanachu Lipy, prepošt Červeň a iní. Nad malou garnitúrou visel matičný diplom na otcovo
         meno, vyslanstvo memorandové a Irenin miláčik Puškin.
    </p>
    <p>
     Nestačila Irena odopäť klobúk so závojom, keď Daniel zjavil sa vo dverách bývalej
         šalandy.
    </p>
    <p>
     „To si skoro odobral účty — ty rýchly gazda!“ V izbe bolo počuť tlmené dunenie mlyna,
         stena oproti dverám potriasala sa, a zdalo sa, jej otrasy rozvlňujú i vzduch v širokej
         izbe, páchnucej zdravou múčnou i obilnou vôňou. Irena už cestou zbadala, že brat má na
         srdci niečo osobne bližšieho než národné biedy, kotlínske udalosti a škandále Zápyho,
         málokedy triezveho. Rozopäla vrkoče, ktoré ju tiesnily svojou ťarchou, prehodila ich cez
         plece a ustatá sadla na divánik v kútiku, kde bolo už hodne šero. Tam rada trávila riedke
         chvíle odpočinku. Ona bola večne činná, pracovitá, hrmotná, temer ako ich starootcovský
         mlyn. Bibliotéčka pri divániku svedčila, že i tak našla si dosť času i čítať, dopĺňať
         vzdelanie, ktoré si priniesla z prešporského súkromného ústavu. Od nebohého brata naučila
         sa čítať po rusky i poľsky a zdedila po ňom vybrané knižky ruskej literatúry. Irena vôbec
         všetko stačila, ona pracovala s rozvrhom, s rozdelením času a pri jednom obídení domu
         spravila desatorakú prácu.
    </p>
    <p>
     Irena sa pohodlne oprela a odsotila nôžkou stolík s tenkými nohami, na ktorom ležaly
         albumy, fotografie a skvostne viazané knižky.
    </p>
    <p>
     „No, sadni a hovor! Ženci prídu. A vidím, že mi chceš niečo povedať. Čo si zastal pri
         dverách?“
    </p>
    <p>
     Daňo sadol tesno k sestre a začal nepevným hlasom:
    </p>
    <p>
     „Naozaj, Ira, ty sa veľmi rozčuľuješ, ani by som ťa nemal brať medzi národ. A pritom nie
         si mi dosť otvorená. Ja sa bojím o teba.“ Pravé rameno položil ľahko na jej širokú šiju.
    </p>
    <p>
     „Nie to si mi chcel povedať. To už dávno viem. Kvôli tvojmu strachu o mňa neobjal by si
         ma tak nežne… Ostatne, máš ťažké rameno!“ Oslobodzovala si šiju zpod jeho ramena a presadla
         ďalej, dajúc mu viac miesta.
    </p>
    <p>
     „Kostolník mi povedal, ako si ženy harangovala pred cintorínom. Len že sa nepustily
         potom ulicou pred slúžnovský úrad!“
    </p>
    <p>
     „Daňo, ty teraz nemyslíš na kostolníka, ani na moje stražianske baby! Hovor; vieš, že
         mám robotu. Alebo sa vyspi a potom už smelo do toho, ty junák! Počuješ, už sú tu!“
    </p>
    <p>
     Od dvora prenikal do priestrannej izby spev žencov a žničiek s hudbou, pretŕhaný
         výskaním diev a mládencov. V širokej a vysokej izbe vonkajší huk podunieval ako v mušli k
         dutému hrmotu neutíchajúceho mlyna. Daňo odtiahol rameno od sestry, položil obe ruky na
         tvár, lakte oprel o kolená.
    </p>
    <p>
     „Čos’ to narážala na Lejlu? Nerozumel som ťa poriadne. Tvoje narážky ma hlboko
         znepokojily!“
    </p>
    <p>
     „Ako možno hovoriť jasnejšie pred tebou?“
    </p>
    <p>
     „A prečo práve nie predo mnou, Irenka?“
    </p>
    <p>
     „Vidíš, ty chceš odo mňa iste číru, čistú úprimnosť, a už táto tvoja otázka je hodne
         neúprimná. Ak sa chceš so mnou hrať na slepú babu, teda si vyber iný čas, môj milý Danko.
         Len zďaleka dotkla som sa veci, a už tratíš hlavu, už si neúprimný, už ničomu nerozumieš.
         Neviem, čomu tu nemáš rozumieť? Ja len toľko viem, čo ty, že si totiž do Gregušovej dcéry
         zaľúbený na život a na smrť. Že pre ňu chabneš a bledneš, menej pracuješ, máš ohľady… Že ti
         je otupno a ťažko, neteší ťa práca, ani zábava. Inu, zaľúbený, a dosť!“
    </p>
    <p>
     „Ach, Ira, nehovor tak. Srdce mi krváca, keď tak sucho, nemilosrdne hovoríš. Zaľúbený!
         Aký to triviálny výraz v tvojich umných, milých ústach! Nie zaľúbený, ale nešťastný v
         šťastí môcť ju raz do týždňa aspoň zďaleka vidieť! Nešťastný, týraný obavami, mučený
         pochybnosťami, v strachu a úzkosti nevýslovnej!“
    </p>
    <p>
     „A ako každý zaľúbenec, si slepý a hluchý, môj milý Danko. Musela by som ti požičať
         vlastných očú, abys’ prezrel, vlastných ušú, abys’ počul. Tys’ nerozumný, hlavu do piesku
         skrývajúci pštros!“
    </p>
    <p>
     „Neskrývam, vidím i čujem! Veď ma neodstrkujú u Gregušov. Lejla je so mnou milá… ach,
         tuším, viac milosrdná než milá. A v tom väzí moje nešťastie!“
    </p>
    <p>
     „Nuž, čo sa praceš do úzadia? Čo ustupuješ iným? Div, že ťa doktor Milanec od nej za
         frak neodtiahol na kotlínskom koncerte. A už keď príde ruina z havranovského kaštieľa,
         bežíš, ako by ťa hnali, alebo a Lotou pasians rozkladáš!“
    </p>
    <p>
     „Ira, ty podceňuješ ľudí, o ktorých myslíš, že nám stoja v ceste. Lutišič je ďaleko nie
         ruina. Nedávno sme boli pod smutnou vŕbou, začal hovoriť o svojich cestách, o filozofických
         a náboženských otázkach, všetci sme viseli na jeho ústach. Ešte i Lota Gregušová pozerala
         zpod obočia ako by priateľským očkom. On blýska duchom, ako keď sa nebo otvára.“
    </p>
    <p>
     „A ty nemáš čo pratať sa ani pred ním. Čím si ty nie ženích pre Gregušovu dcéru? Iste je
         ona prekrásna, a nadto predobrá devuška, niet na nej škvrnky, i rodina celá je milá,
         čestná, je naša telom i dušou. Ale, Danko, ani takí mladí ľudia, ako si ty, nerastú dnes
         ako šípky pri ceste. Ty máš znať sám sebe cenu a máš mať dôveru k sebe!“
    </p>
    <p>
     „Ira moja, srdce zlaté, čo prikážeš robiť? Ona mi je taká vysoká, taká povznesená ako
         čistý slnečný lúč, čo tam práve odoberá sa od vrcholca našej Dubiny. A ja čo som? Nízky,
         suchý človek, najobyčajnejšieho rodzaja. Mlynár. Milanec ma vraj menuje otrubovým mechom.“
    </p>
    <p>
     „A tak mi daj pokoj i so svojím Milancom! Napíš mu svoj ľúbostný lístok. Čo s takým
         človekom, ako si ty? Bež na Dubinu za svojím slnečným lúčom. Ale hneď, chytro, lebo i on
         zhasne, alebo preskočí na Tatru, Matru, Fatru, môj milý Danko-Plačko!“
    </p>
    <p>
     Irena schytila sa vstať. Daňo sa narovnal, opätne položil rameno na jej plece a pritúlil
         hlavu k jej krásnej, vysokej hrudi. Ira ho nežne odtisla a pohladila po vlasoch.
    </p>
    <p>
     „Nebež, nebež, Irenka! Už som tichý. Nahliadam, že treba urobiť krok. Neraz som už
         otváral ústa. Ach,zvlášte večer po zábave v Havranom, v záhrade. Ja som zďaleka narážal,
         ona schytila smelo moju náražku a vykĺzla sa mi z rúk ako pstrúža.“
    </p>
    <p>
     „Treba zblízka udrieť, môj milý. Ver mi, ženskej s náražkami nezaimponuješ. I Milanec
         mňa pozval do očú Artemidou a potom mimo očú Brunhildou, a narafičil Durinu, aby mi to
         vyklebetil. Ešte si mám i ja namýšľať, že som jeho slnečným lúčom na nejakej Dubine či
         Javorine! Ver mi, Danko, náražky nás len rozhorčujú a kreslia toho smiešnym, žiaľnym, kto
         ich robí!… My ho pokladáme za chabca, a to je asi najväčší hriech v naozaj ženských očiach.
         Ženská v povedomí vlastnej slabosti a nesmelosti hľadá vo vás silu a smelosť. A je to cele
         zákonné a prirodzené.“
    </p>
    <p>
     „Moja celá bytnosť sa láme pod ťarchou túžby!“
    </p>
    <p>
     „A že mlynár, že mech! Tys’ poeta, ty vieš čudné sady krútiť! Povedala som ti všetko na
         ceste. Žes’ ma vraj nerozumel… Dievča arci prišlo z Nemiec ako ružový, nerozvitý púčok…
         Najkrajší čas uštiknúť. Ale ty… náražky. Teraz je už Lejla na obratnom punkte. Ak budeš
         ešte i teraz náražkami hračkáriť ako oktaván na tanečnej hodine, lúč iste uletí… Lutišič…“
    </p>
    <p>
     „Už je iste neskoro! Kde sa mne rovnať s Andrejom Lutišičom!“
    </p>
    <p>
     „Nebude to jej hriech, keď sa niečo stane, čo ťa zarmúti. Bude to iba tvoje, a možno, i
         jej nešťastie, áno, i jej nešťastie. Ale, Danko, ak by bolo na mne, ak by ťa deva jej
         hodnoty a krásy poznala v celej tvojej cene, v tvojej vernosti, priamote, nežnosti, v
         tvojej stálosti do hrobu, nezamenila by ťa za Lutišiča, čo by mal desať Havraných, Dečíc a
         Lieskovov. Rozumieš? Ale o Lejle neviem, synku. Bola v cudzine dlho, fantáziu má živú, má
         umelecké vkusy. Otec ju mazne, všetko dookola ustupuje pred ňou — hľa, Skladanský ju nazval
         princesou. Videl si v Kotlíne: vstúpi do sály, ako čo by malé slniečko prišlo, všetky hlavy
         sa za ňou krútia ako slnečnice… Vystúpi na dosky: dom hrmí potleskom. Také niečo môže
         hlávku pomátať. Viem, je rozumná, naskrze nie márnomyseľná, koketstva u nej niet, aspoň
         veľmi málo. Vieš, trochu koketné sme všetky od detských pančušiek po šediny. Ale tam s
         devami v jej veku každý kalkul klame. Starého Mazepu miluje Mária Kočubejovna, prvá krása
         Ukrajiny… Chvíľa, záchvev, a rozhodnutie je tu!“
    </p>
    <p>
     „Možno by si mi mohla pomôcť. Medzi vami je ľahko vylákať dôverné slovo, prezvedieť sa…“
    </p>
    <p>
     „Kto by ti radšej pomáhal než tvoja sestra? Ale to nie je pre mňa úloha. Kebys’ mi kázal
         vyčítať jej ostré levíty — ach, to už hej. Nikdy som nehrala na nežných strunách. Ľúto mi
         je, že nie som mužským. A potom, ženské sa viac zatvárajú jedna pred druhou než vy mužskí.
         Vy sa viete ochmeliť, odurmaniť ideami, plánmi, politikou, vínom, priateľstvom, rozumu
         kážete poslúchať, citu prepustíte i neoprávnený priestor, a potom si už otvárate srdcia i
         umy, pohovoríte sub rosa vo veľkodušnom chmeli. Toho medzi nami ženskými nebýva, ledva v
         inštitúte, pri detských hračkách, keď nám je kadet ideálom a maturant Sokratom. Potom, keď
         sa v nás zobudí životná miazga, keď skutočný život zahovorí, každá ženština utiahne sa do
         svojho pošmúrneho kútika, do svojho vlastného domčeka. A to je dobre, sme vystavené
         nepriateľstvu vlastného svojho pohlavia. Ženská je žene v prvej línii nepriateľkou;
         najmocnejší cit v nej je žiarlivosť. Omnoho skôr vnikne do tajníka devinej duše mužský,
         sympatický, a hlavne smelý!“
    </p>
    <p>
     „Ty nechceš, to je to celé. Aspoň poraď, posmeľ!“
    </p>
    <p>
     „Už keď sme tak ďaleko, keď si mi sveril, čo som i tak šípila, vlastne vedela, nuž teda
         počuj moju radu. Raz navždy. Poslúchneš, dobre, neposlúchneš, tvoja vec, ale ja chcem mať s
         tým svätý pokoj. Sober sa, vzmuž sa, choď priamo, skoč ako do studenej vody… Ona už nie je
         decko. Ja som už videla ohníky v jej prekrásnych očiach a tieň túžobného smútku na čele.
         Duša dušu hľadá. O rodičov sa neboj. Greguš ti dôveruje ako nikomu, a niet v Kotlínsku
         mužského, ktorému by radšej sveril svoj poklad… Áno, Lejla je jeho pokladom, on ešte i s
         mužom bude žiarliť. A keby i mal zavše pozlátené plány — Andrej mu je predovšetkým maďarón,
         on mu nikdy nedá dcéry. Mať — inu, tu by mohol byť hák! Vieš, tak titul, korunky nad
         monogramom bielizne, na dverciach koča, erb s divým kancom! Je to pre ženské srdce
         nebezpečná čačka! Ale ona je dobrá a vysoká dušou, oddaná mužovi. S národným citom to u nej
         trochu habká, v nej veľmi vládne osobné šťastie, túžba po mieri — ona by vedela prižmúriť
         oko. Tu je arci „Gefahr in Verzug“. Nuž teda hore hlavu! Predstúp pred dievča a povedz svoj
         veršík. Čo sa ti môže stať?“
    </p>
    <p>
     „Niečo hrozného sa mi môže stať, Ira moja. Lejla môže povedať nie. A toho so bojím.
         Preto váham, preto trvám radšej v neistote, ktorá má pre mňa aspoň jednu iskierku,
         osvetľujúcu môj vnútorný svet: nádej… Ak je už neistota trápna, aká bude istota toho
         strašného nie?“
    </p>
    <p>
     „I to bude niečo. Vieš potom, na čom si. Rozhnevať sa, roztrhnúť všetko nemusíš;
         počkáš…“
    </p>
    <p>
     „Ach, ako je to hrozne!“
    </p>
    <p>
     „Hovorím, počkáš, pokým ťa Lejla bude ešte hodna, pokým si podrží slobodu. Ak sa zadá… s
         Pánom Bohom, kúp na stražiansky oltár dve funtové sviece a obráť inam. „U noči mnogo zviezd
         prelestnych, krasavic mnogo na Moskvie!“ Nevídali! A oženiť sa musíš, Danko! Mne je toto
         priveľa, a ktovie, ako dlho zostanem vo mlyne. Vec je taká jednoduchá: v jednom dome
         nedali, pôjdeš inam!“
    </p>
    <p>
     „Inam? Nikdy, Ira moja, nikdy.“ Daniel vstal.
    </p>
    <p>
     „Bože môj, to je už naozaj romanticko-lyrická história! Predsa už len začni… na plač
         dosť času!“
    </p>
    <p>
     „Ako žiť, keď ju stratím!“
    </p>
    <p>
     „Čo nemáme, nemôžme stratiť. A ako žiť? Neleží pred tebou široké pole života, či len
         žena, ženská neha má ho vyplniť? Verím v tvoj veľký cit, neumenšujem jeho význam; ale,
         Dano, oddať sa nesmierne, bezhranične citu tak osobnému, egoistickému je tiež odrodilstvo,
         renegátstvo vo svojom spôsobe. U jedného javí sa ono v úrade, u druhého v divom kancovi s
         červenými ľaliami v pažeráku, u tretieho v ctibažnosti, u štvrtého vo vládybažnosti, u
         piateho v hrabivosti a u teba, Danko, v ženskej kráse a neukrotiteľnej túžbe omámiť sa jej
         vôňou… jej ovládaním. Jej ovládaním, teda vecou prosto sebeckou. Povedz sám, čo bys’
         urobil, kebys’ prišiel do alternatívy: národ alebo Lejla? Neklam sám seba! Dekadenti ste!
         Vo vzduchu to leží, nákaza vniká všade, je všade tá istá, len formy mení. Raz zjaví sa v
         podobe nafúkaného darmošľapa, druhý raz nosom hľadiaceho, očami ňuchajúceho „poetu“
         Strebavého… a potom i v podobe zamdlievajúceho Toggenburga…“
    </p>
    <p>
     „Ira, posmievaš sa mi, je to od teba tvrdosť. Karhaj, naprav, nedbám, ale sa mi nesmej…
         Irenka, pôjdeš so mnou do Gregušov?“ Daňo vstal a pošiel k dverám.
    </p>
    <p>
     Irena videla, že bola naozaj tvrdá, pošla za bratom a chytila ho za ruku.
    </p>
    <p>
     „Nemrač sa, Danko, veď ja zle nemyslím! Pôjdem s tebou, hoci vo vojne a láske každý len
         za seba môže postáť!“
    </p>
    <p>
     Dvere na izbe sa odchýlily a v otvore ukázala sa hlava dievčaťa, ovenčená ohromným
         vencom zo zbožia, charp, kúkoľa a belasých stračinôžok.
    </p>
    <p>
     „Hneď, hneď, Kristínka!“ zavolala Irena; vbehla do čeľadníka, rozkázala vyniesť
         prichystané už víno a napečené koláče. Široký dvor bol už oživený veselým ľudom. Velikánsky
         voz jačmeňa stál pri šope, zapavúzený, ťahaný silnými koňmi, naozaj mlynskými, okrášlený
         kvietím a zelenými ratolesťami. Robotníci, ženci, žničky, kosci, koniari, voliari
         kuklišovskí, celá čeľaď bola na dvore. Pri jačmennom voze strhol sa tanec.
    </p>
    <p>
     Danielovi Kuklišovi dnes nebolo do veselosti, poprosil sestru odbaviť obžinky bez neho.
         Zadnými dvierkami vyšiel do sadu. Chodil po brehu Kotlinky, hľadel do vody, ktorá pomaly
         tiekla k veľkému stavu. Veď tá istá vodička, keď prehrčí doskami stavu a úpustmi, bude
         obmývať brehy Gregušovej záhrady! Tam Lejla chodieva, jej malá pružná nôžka zmáča sa vo
         vlnách týchto… A tam na druhej strane, pri bore, stojí kaštieľ, strašidlo jeho trápnych
         snov…
    </p>
    <p>
     Danko stal si nad stav, počúval zlobný rev penami zbieleného vodopádu. V tom reve
         zvučalo mu čosi zlovestného. Bežal od vody, ľahol si do vysokej trávy pod starú, už
         nerodiacu hrušku. Zachránila ju pieta: pod ňou sedával starý Kukliš.
    </p>
    <p>
     Danko vnoril hlavu do vysokej trávy. Šumel stav, hrčaly mocné úpusty, dunela vzdialená
         hudba, ozývaly sa výkriky a spevy radostnej čeľade. Lístie na starej neplodnej hruške
         triaslo sa v teplom večernom vetierku. Ťažko, preťažko bolo biednemu Daňovi. Rovnal sa
         nočnému lyšaju, čo si na horúcom skle lampovom krídelká popálil, a popálenými ešte máše,
         ešte dvíha sa! A keď sa mu podarí predsa zdvihnúť sa, neletí preč, do nočného chladu,
         kurovať popáleniny, ale prosto zasa len do vražedného svetla. A tak všetko na svete je
         relatívne, i svetlo, tak zvelebované, môže byť záhubným.
    </p>
    <p>
     Na dvore veselosť vzrástla zjavením sa mladej gazdinkej. Dúží žnec vyrectoval svoj verš,
         ktorý ho už veľmi omínal, čeľaď zvolala na slávu gazdovi. Z mlyna prišla chasa, statní
         tovarišia i meliari, dievky. Vysoký, mocný tovariš, černooký s mäkkými čiernymi fúzikmi,
         ružovo nadýchnutou tvárou, vyskočil tri razy dovysoka, zaichuchúkal a vrazil medzi
         tancujúcich ako sokol medzi jastrabčatá, rozkázal rukou hudbe rýchlejší takt. Všetci
         ustúpili z kola a utvorili okolo neho hustý kruh. Kurín bol obsadený chlapcami, a tam, kde
         predtým stál páv, stálo okaté dievčatko. Tovariš podoprel si pravou rukou bok, v ľavej
         držal zamúčený klobúčik a hral ním nad hlavou. I začal dookola krepčiť. Jeho telo do pása
         netriaslo sa, nenadhadzovalo, ale išlo plavno dookola, iba nohy dupkaly, cifrovaly,
         prepletaly sa báječnou bystrosťou, silou a istotou. Irena začala prvá tlieskať, a za ňou
         celý chór. Tlieskali v takte bystrej hudby. Mládenci so závisťou hľadeli na svižného,
         zriedkavého tanečníka, dievky s túžbou čakaly, ktorú pojme do svojho sóla…
    </p>
    <p>
     V najtuhšom tanci šuhaj zastal ako do zeme zakopaný, kýval hudcom. Tí premenili takt a
         hrali niečo polke podobného. Šuhaj poklonil sa Irene a pozval ju do tanca.
    </p>
    <p>
     „Ešte čo si smyslel!“ čudovaly sa babky. Irena položila rameno na mohutné plece
         tovarišovo a podala mu druhú ruku. Šuhaj držal Irenu s gracióznou nežnosťou, hodne od seba,
         ako by bola z kvetu makového a on bál by sa jej ublížiť mocnými ramenami. I začal sa s ňou
         krútiť nerýchlym tempom. Povstal potlesk a ozvalo sa radostné pokrikovanie. Šuhaji pobrali
         dievky a pošli s nimi tiež tak umierneno a lahodno za strojným vysokým párom. Keď tovariš,
         skromne prejdúc kolo dva razy, postavil tanečnicu na predošlé miesto, priskočily k nej
         babky a začaly rukami oprašovať jej tmavé šaty…
    </p>
    <p>
     „Galgan Mišo! Celú vás zabielil! Veru je slečna pre teba tanečnica!“
    </p>
    <p>
     „A čo po tom!“ veselo riekla Irena, odhodiac na chrbát svoj dlhý vrkoč, „je to len múka,
         a z múky žijeme!“
    </p>
    <p>
     Veselosť vzrástla, čeľaď sa rozjarila. Irenina láskavosť, jej účasť v tanci, jej milá,
         prívetivá tvár ľud tešila a posmeľovala. Tanec premenil sa zasa na frišký, šaty šumely,
         nohy dupkaly… Ale čeľaď, ženci i mlynská chasa, všetci chovali sa i pri rozpustilej
         veselosti úctivo, s taktom v prítomnosti mladej gazdinkej. Ich voľnosť a nenútenosť bola
         veľká, ale nič sa nestalo, čo by v najmenšom mohlo uraziť alebo zarmútiť panenskú
         veliteľku.
    </p>
    <p>
     Sú chvíle, v ktorých ľud náš neukáže ani tieňa otrockosti a uníženosti, kde je slobodný
         ako vták, nenútený a milo svojský. Pozrite a počujte napríklad seno hrabúce devy ďaleko od
         dedín, na holiach, pod horami… Ich spev, ich pohyby sú slobodné, a keď zavýskne dievka,
         čuješ v hlase celú silu slobodného, silného žitia.
    </p>
    <p>
     Náš prostý ľud slovenský iba nemierne užitým alkoholom a nemiestnou „kultúrou“ obarený
         popúšťa sa do surovostí, spúšťa sa do uníženia; dopraj mu pri triezvosti najširšieho
         priestoru, on zná hranice sám a neprestúpi ich. I chúlostivé vtipy vybĺknu z neho tak milo,
         že otupí sa osteň neslušnosti. Iné je, keď naparí ho cudzia „kultúra“ nových škôl
         pomaďarčených, alebo pobyt v centrách novej „kultúry“. Pomýlený vo svojich mravných
         osnovách, stratí všetku morálnu oporu, ktorú mu poskytuje zvyk, naučí sa hľadieť pohŕdlive
         na svoj mrav, nadme sa prázdnym chvastom, práve tak ako i mnohí „učení“ mladosi, ovoňavší
         premúdrosť spletených „vedcov“ na katedrách, že vraj „pokrokových“. Potom už, pravda, i to,
         čo je v ľude prirodzene šumné a veselé, mení sa v brutálnosť a surovosť. Preto len
         zlodejská intriga môže ľudu tisnúť cudziu školu a cudzie zdrapy mizernej, žobráckej
         „kultúry“, i tak len posbieranej za plotmi, medzi výhodkami veľkých kultúrnych národov.
    </p>
    <p>
     Zábava už vrcholila. Irena stala si na schody, vedúce do mlyna. Pred ňou zastal si jej
         tanečník vo svojej sile a strojnosti. Okolo neho tmolili sa ostatní, všetko jaré, mocné
         postavy; on držal Kristínku, ktorá už složila bola ťažký veniec, za ruku a hľadel jej smelo
         do očú.
    </p>
    <p>
     Koľko hmotných síl tu bez ducha, bez vôle a povedomia, podumala Irena, a tam medzi tými,
         čo vyšinuli sa na vyšší stupeň vzdelania, koľko lebavosti a slabosti!
    </p>
    <p>
     „Ďakujem za poctenie, moji milí!“ riekla Irena mocným, veliteľským hlasom, „i menom
         brata, ktorého hlava rozbolela. Tento pohár pijem za vaše zdravie!“ Priložila pohár k ústam
         a odpila, nie cintľavo, ale hodným zdravým dúškom. U nej nebolo v ničom cintľavosti a
         okrašľovania… ona sa vždy dávala celá, taká, ako bola a ako cítila.
    </p>
    <p>
     „A teraz, milí priatelia, dobrú noc!“
    </p>
    <p>
     Irena zmizla v mlynských širokých dverách. Množstvo zavolalo na slávu hospodárom, hudba
         spustila škrekľavý tuš. O minútu bolo na dvore prázdno, ako by ho vymietol. Tichosť
         rozhostila sa okolo veľkých stavísk, len stav šumel, úpusty sipely monotónnu, mäkkú melódiu
         bez konca a mlyn hrmel a podunieval tichým letným večerom.
    </p>
    <p>
     Irena svieža, už bez najmenšieho ukonania vybehla hore príkrymi schodmi do svojej spálne
         na poschodí. Shodila vrchný odev, a už cele v bielom oprela sa ramenami na podušku
         oblokovú. Z jej oblôčka vo vysokom štíte bolo vidno tmavé kontúry stromov, a tam ďalej
         strela sa roveň v súmraku, v slabom osvetlení nebeských hviezd. Irene predstavila sa
         vzdorovitá, ostrá tvár Dr. Milanca. Či nebolo v tom človeku kus mužnej dravosti, ktorá tak
         chýba našim ľuďom? Či sa nekryje v tomto nezriadenom, nevykvasenom, kyslo a trpko šumiacom
         mušte budúce silné víno? Nemohla si nijako z hlavy vyraziť jeho žiadostivo a smelo hľadiace
         oči. Jeho vystúpenie na dôvernej porade, srážka s krotkým Dankom, jeho chovanie sa na
         koncerte nesvedčilo v jeho prospech, ale pri tom všetkom nemožno mu uprieť samostatný,
         smelý vzdor, postavenie sa oproti ohromnej väčšine, bezohľadné káranie ľudských slabostí,
         hľadanie čohosi nového. Jedno je isté, v ňom je niečo ostrého, nevšedného, a to môže sa
         ešte vykryštalizovať, trosky, nanesené všelijakými intrigánmi, môžu odpadnúť a ostať čistý,
         režúci kov, pružná bessemerská oceľ, a nie mäkké olovo, ktorého je u nás tak mnoho. A či by
         nebolo možné vplývať na neho v tomto smere? Len aby zrno bolo v ňom, a bolo v ňom čestné
         srdce. Treba skúsiť.
    </p>
    <p>
     Irena sa priznala, že ju priťahujú také nahorklé, vzdorovité charaktery. Žijúc v
         opravdivom idylickom zákutí, jej duša ruvala sa na priestor a do hurhaja.
    </p>
    <p>
    </p>
   </div>
   <div type="chapter">
    <head>
     III. „Ej, klinček, klinček, fialôčka!“
    </head>
    <p>
    </p>
    <p>
    </p>
    <p>
     Lota nahnevano pozrela na Andreja, potom na Lejlu, vstala nervózne, schytila so stola
         temer dopletený šál a riekla, vychádzajúc z besiedky:
    </p>
    <p>
     „A teraz už koniec; i ostatná trpezlivosť človeku praská! Toľký čas ani nezvedieť o tom.
         Štvrť hodiny od kaštieľa prznia chrám ako Heliodóros, čo koňmo vjazdil do svätyne
         jeruzalemskej, a tam o tom podnes nevedia! To vám hovorím, ak sa Štrbíkovi len vlas na
         hlave pohne, ak nedostane satisfakcie, nechcem vás viac vidieť. Nie som paňou tohto domu…
         pôjdem preč, a moja kliatba zostane nad vaším kaštieľom; nie fráza, ale verná, Bohu milá
         kliatba, porosená mojimi, ľuďmi nečítanými, ale Bohu vedomými slzami a posvätená
         modlitbami!“ Lota pri svojej telesnej nepeknote razom stala sa úctu vbudzujúcou matrónou.
    </p>
    <p>
     „Ale, tetuška, veď už len majte trpezlivosť!“ riekla Júlia a chytila Lotu za ruku. Ona
         sa vytrhla, a blýskajúc očami, hnevom zväčšenými a prísnymi, riekla:
    </p>
    <p>
     „V tebe, dievča, niet kvapky gregušovskej krvi! Tvoj dedo, môj otec, v putách umreli za
         svoj národ! Už vnúča zabúda…“ Postála vo dverách búdky, široké lístie viniča dotýkalo sa
         jej starého, vráskovitého líca, drobné, no ohnivé oči svietily, upreté na Andreja.
    </p>
    <p>
     „Vám, neznabohu, svetákovi, ľahostajné je špinenie chrámu, hoc tam v zamurovanej krypte
         spočívajú kosti vašej rodiny! Ale či ste nechodili so Štrbíkom do škôl? Či vám nemyl hrdlo,
         neučil vás po ľudsky žiť a cítiť po kresťansky? Nepozdvihol opusteného? A Greguš, môj brat,
         či vás neurobil z popanca človekom? Tak opúšťate svojich? Rytieri! Beda tomu, kto svoj
         národ opustí!“ Lota išla strmým krokom, rozčúlenie dodávalo jej sily.
    </p>
    <p>
     „Milostivá!“ volal za odchádzajúcou Andrej vážnym hlasom, „zaslúžim od vás mnoho, ale
         neznaboh nie som, opýtajte sa Štrbíka, ktorému sa ani vlas na hlave nepohne, pokiaľ ja
         žijem!“
    </p>
    <p>
     Lota nepočúvala, šla hodne nahrbená, silno dýchajúc rozčúlením, dláždeným násypom ku
         svojmu zadnému krídlu. V jej dvoch izbiciach bolo pošmúrno pre kvety, plniace obloky, pre
         ťažké záclony. Práve preto, že mala rada prišmúrny byt, nechcela bývať v hlavnom, veselšom
         trakte domu. Pri obloku stál nízky pult s ohromnou, vždy na ňom ležiacou veleslavínskou
         Bibliou, dedičstvom po otcoch. Lota išla sa upokojiť: odopäla kovové zápony, odkryla hrubú,
         ťažkú dosku knihy, obtiahnutú prešovanou kožou, a prehodiac žlté, ľahké listy, našla
         Izaiáša a začala čítať. Z jej ostrých čŕt tratil sa hnev a v malých, no vždy ešte živých
         očiach zjavily sa slzy. Utrela ich ručníkom, hlboko vzdychla a čítala si nahlas:
    </p>
    <p>
     „Anobrž tak praví Hospodin: I zajatý lid reku udatnému odjat bude, a to, což uchvátil
         násilník, vyprošteno bude; nebo s tím, kterýž se s tebou nesnadní, já se nesnadniti budu, a
         syny tvé já vysvobodím. A nakrmím ty, kteříž tě utiskují, vlastným masem jejich, a jako
         mstem krví svau se zpijí. I poznáť všeliké tělo, že já Hospodin jsem spasitel tvůj a
         vykupitel tvůj Bůh silný Jakobův.“ Lota položila šedivú hlavu na chladné stranice knihy a
         zavolala hlasno: „Kedy už, Hospodine, kedy prídeš k nám! Bože svätý, svätý, svätý!“ Vstala,
         predstúpila pred dagerotypiu svojho otca, žiaľne vyblednutú, sotva znateľnú, v aksamietovom
         rámiku, zimozeleňou ovenčenú, a stála pred ňou dlho. Z vyblednutej striebornej platne
         ožívaly v oku jej zhorknutej duše cele jasne črty starého Greguša, ožívaly oči, ožívala
         celá tvár. „Vás zabúdajú!“ vzdychla. „Vás zabúdajú, anjelov, hrdinov!“ Ľahla si na diván a
         zakryla tvár nedohotoveným šálom.
    </p>
    <p>
     Andrej zostal prvý raz s Lejlou sám po vzrušenom večernom rozhovore pri moste nad
         Kotlinkou. Prvé tri dni bál sa prísť, zavrel sa do chyže Skladanského, nikoho neprijímal,
         vychádzal sám na svojom faetoníku hlboko do boru. Kolesá ľahkého povozu rezaly sa do piesku
         horských závozov, letely po udlapčených, starým ihličím husto posypaných čistinkách. Dýchal
         do pŕs tuhú vôňu živice, rozpálenej slnkom, počúval hudbu vetra v širokých šedivastých
         korunách boríc. A tá hudba nebola veselá, ale prísna ako pohrebný marš. Ďatel ťukal do
         prastarej borice, sojky vydávaly zo seba ako by strachom vynútený škrekot.
    </p>
    <p>
     Celý jeden deň písal list Skladanskému. Otvoril mu v ňom srdce, vylial celú horkosť i
         sladkosť svojho chorobne rozčúleného stavu. „Teraz, keď som jej priamo vyznal, že ju
         milujem,“ končil dlhý list, „nežiadajúc od nej odvety, nežobrúc o milosť, odpadla mi veľká
         časť ťarchy s duše, ťarchy, ktorá v čas tvojho pobytu ležala na nej a ktorá ma
         rozdražďovala i proti tebe. Ach, Gažo, nikdy som nemyslel, že v ľudskom hriešnom tele môže
         prebývať taká duša, taká čistota myslenia a cítenia… To ti je tá duša, ktorú anjel
         Lermontova v objatiach niesol pre zemské starosti a slzy! Bojím sa, že večne túžiť bude po
         onej nebeskej vlasti! Až teraz rozumiem tej básni, až teraz! Keby Lejla nebola takého
         bystrého umu, rozhodného rázu, nepochopovala s ľahkosťou i veci odtiahnuté (veď ona má
         svoje vlastné myšlienky o hudbe, o slovenčine, o literatúre!), myslel bys’, len duševná
         slabosť, nerozvitosť a primitívnosť môže byť tak bezúhonno prostá, naivná, tak umelecky
         celistvá a ničím zemným, surovým nedotknutá. Tys’ obdivoval jej oko, jej pohľad a zúfal si
         nad jeho maliarskym znázornením; ver mi, taká je celá, s celým svojím myšlienkovým i
         citovým svetom, zúfať prichodí, keď chceš vniknúť do tohto bájneho sveta. Ona nehovorí
         dlhými sadami, ako to býva u inštitútok a učených ženštín, ktoré nastrádaly hotové už
         múdrosti — ona hovorí krátkymi vetami, často len jednotlivými slovami, obrazmi, ona hovorí
         svojím jazykom, myslí svojou logikou, nenatresnutou učenosťou a cudzím spôsobom myslenia.
         Zdalo by sa ti, že chladom zaráža. A to nie je chlad, to je površie sopky, skalnaté, tvrdé,
         mocne, veliteľsky trímajúce v poslušenstve horúcu lávu. Ja cítim vrenie a pal lávy cez
         mramorový jej chlad. Ja viem, že nemôžem žiadať od nej ani tiene citu, ktorý vo mne sála,
         mne prichodí čakať, až kôra sama praskne. Dovolila mi sedať pri jej boku i naďalej. Ako
         dlho budem čakať, neviem, ale viem, že Lejla podobá sa tropickému kvetu xantaske, ktorý
         roky tají sa v mocných zelených lupeňoch, a potom naraz, pri východe žhúceho rudého slnka,
         ktoré tam už za rána páli, roztresne sa svierajúca, tvrdá, húževnatá kôra a xantaska
         navidomoči rozvíja, rozširuje zavité zlatožlté záhyby svoje… Ak ulahodím tú chvíľu — možno,
         čaká ma ešte nezaslúžené blaho, a ju, možno, duševná radosť byť všetkým človeku síce
         nešťastnému, ale nie zlému, nie nehodnému. Ver mi, citom k Lejle som sám pred sebou
         vystúpil, ceny nadobudol, a mám dosť síl stať sa človekom stálym, mocným a charakterným.
         Lebo som našiel postať… Ona mi bude silou… Oh, čo to píšem, že bude! A tak už teraz vieš
         všetko, netreba sa ti už duť; príď, skonč svoje práce, Mária čaká na podobizeň, ale hlavne,
         poteš svojho priateľa v osudných chvíľach. Čakám ťa po tieto dni… Od pozajtra každý deň
         bude tvoj milý Matej s rusákom Havranom na stanici stražianskej a každý deň bude ti
         nadávať, keď neprídeš. Príď, duša, neprísť bolo by zradou. Je tu ináč zaujímavo… Dopočuješ
         sa viac čudných vecí na dvoch stranách Rubikona! A možno i budeš zvedavý, na ktorej nájdeš
         svojho verného priateľa Andreja.“
    </p>
    <p>
     Lejla nesverila sa matke podľa rady Babušky; sama cítila sa cele trpnou a nevinnou, ani
         jedným dychom, ani jedným pohľadom nezadala si, nevyvolala scénu, ani jedným slovom
         neposmelila ho k náruživým, fantastickým rečiam. Keby hneď, čo domov prišla od mosta,
         zjavil sa jej vyvolený, ktorého fantastický obraz časom mihol sa pred ňou (ale obraz
         nepodobal sa ani Andrejovi, ani Dankovi Kuklišovi, ani Skladanskému… bol to obraz čudný,
         vzdušný, ľahunký ako páperie, menivý ako jarný, vetrom hnaný obláčik), ona by mohla jasno
         pozrieť mu do očú a oddať sa čistá ako dažďová kvapôčka, ktorá ešte len letí z čistých
         nebies… Sama o sebe teda nemala čo sverovať matke, a povedať jej to, čo hovoril, čo urobil
         on, nemala práva, aspoň poverenia odkryť cudziu tajnosť. Veď Andrej môže to všetko sám
         povedať mame…
    </p>
    <p>
     A ešte jedno ju zdržalo: ona cítila sladkosť a hrdosť mať takú čudnú, na žitie a bytie
         človeka hovoriacu tajnosť. Hľa, prvú tajnosť. Už prestala byť dievčaťom, pozorovala, ako
         jej úzky obzor šíri sa a rastie… Má teda hneď všetko klebetiť mamušenke ako niekedy? V
         noci, po onom divnom večere, ležiac v postieľke a počúvajúc ďaleké pohrmievame z oblaku,
         ktorý pred nimi zahalil večernú hviezdu, zdalo sa jej, ako by jej panenská hruď šírila sa a
         zahrievala zvláštnym, dosiaľ nepocítením teplom, ako by jej údy až teraz dorastaly do
         náležitej veľkosti a zrelosti. Nahmatala pravou rukou svoje obnažené ramienko a prišlo jej,
         ako by len teraz prestalo mať útlosť nerozvitej devušky, poplnilo sa a rozkvitlo nehou,
         hladkosťou a formou. A dotknutím sa svojho ramena rozliala sa sladká horúčosť, bežala ako
         mlunná sila plieckom, hruďou až k srdcu, ktoré bilo rovnomerne síce, ale hlasno, že ho
         počula v tichej nočnej samote. Prvý raz nadišla pre ňu chvíľa, v ktorej mocno pocítila
         lásku, nežnosť k samej sebe, k svojmu dlhému chudému ramienku, k mladým sviežim prsiam,
         pokrytým mäkkou, tenunkou košieľkou.
    </p>
    <p>
     Ona prvé tri dni, v ktorých ženské boly úplne samy, mnoho myslela na Andreja, očakávajúc
         každé popoludnie, že počuje známy, pružný tlkot rysákových kopýt. Ale Andreja nebolo. Bola
         rozladená, a raz i zaplakala. Jej rozladenie neušlo prenikavým očiam tety.
    </p>
    <p>
     „Máš červené oči,“ riekla jej raz, „vari pre košútovskú tvár? Dieťa, dieťa, ďakuj Bohu,
         že ho kdesi čerti zakvačili, a choď k svätej spovedi! Plakať! A ešte pre koho!“
    </p>
    <p>
     Neskôr Andrej prišiel — a ona nepocítila ani radosti, ani prekvapenia. Vždy bola u nich
         spoločnosť a celý život bol rozbúrený, rozvlnený dennými udalosťami. Slovenskí ľudia
         stražianskeho kraja boli rozčúlení, rozľútostení, rozhnevaní i nastrašení; chodili do
         Gregušov a banovali, že ho niet doma. Až teraz poznali, čím vlastne im je tichý Ján, keď ho
         na dlhší čas nebolo. Hoci neprítomný, dokázal svoju silu. Ľudia, štabarcujúci neustále,
         „účinkujúci“, to jest zimnične lietajúci, pletky sbierajúci, lapáliami, podivnôstkami,
         hlúposťami zaneprázdnení, myslia, že keď ich nebude, zastane všetko, lebo pokladajú samých
         seba za nenahraditeľných. A ono ešte lepšie ide bez nich. Ale keď oddiali sa opravdivá
         sila: plectuntur Achivi.
    </p>
    <p>
     Štrbík chodil denne, prichádzali i učitelia Rybár a Berner. Rybár rozprával, že z čista
         jasna doletel k nemu inšpektor Butafický, neohlásiac sa ani na fare, prezrel mu prázdnu
         školu, meral merťukom lavice, kubikoval obsah dvoch školských siení. Kázal, prskajúc
         slinami, vyhodiť z nich nástenné obrázkové tabule pre názorné vyučovanie, lebo vraj majú
         ruské podpisy. Boly to obrazy s českými podpismi.
    </p>
    <p>
     „Šlon, mi az? šlon?“ kričal Butafický. „Ki vele! Ki a šlonnal!“ Či nevie Rybár, že slon
         volá sa po vlastenecky „elefánt“? On netrpí ruského „šlona“, on chce mať vlasteneckého
         „elefánta“. Ba, somíc, podumal biedny Rybár, opravdivý somíc!
    </p>
    <p>
     „Ani býk,“ hovoril Rybár Júlii a Márii, „tak reval, ľudia sa plašili, hasičia vytiahli
         zo strážnice striekačky, mysleli, že škola horí!“
    </p>
    <p>
     Jozef Kaňúr tiež hľadal Jána. Slúžny je na stope ich spoločnosti; denne večerom obiehajú
         jeho kopovi Bažantnicu, aby prichytili „klinov“. Aký múdry! Vari je Kaňúr sprostým vrabcom,
         aby sadol na lep… Pre veniec na rakve Pavla Mikulu, venovaný stražianskou mládežou, ide
         tuhé vyšetrovanie. Kaňúr by sa rád poradiť, či to nemá vziať všetko na seba… hoci je tak
         prepotrebný práve teraz…
    </p>
    <p>
     Raz podvečer našiel Andrej v besiedke Daniela Kukliša s Irenou. Práve boli prišli:
         Andrej dlho sedel, lebo Danko hovoril, že má naspech. Sedel až do noci, nevediac, že
         Kuklišovci práve tak čakajú na jeho odchod ako on na ich. Obe stránky odišly bez naladenia.
         Na druhý deň prišiel Surinský s Hlaváňom a niekoľko iných ľudí z Podhorska. Všetci sa
         presvedčili, že nad nimi zdvíha sa búrny oblak. Fakty hovorily. Jednotlivé hromy už durkaly
         a zasiahly slovenskú spoločnosť Kotlína. Büky vymyslel svätiť tisícročnú pamiatku príchodu
         Botonda do kotlínskeho kraja. Svolá celú stolicu, a ako pomoc, ešte i zo susedných stolíc
         najdivších patriotov. Možno Botondovo jubileum bude malou bartolomejskou svadbou pre
         kotlínskych Slovákov.
    </p>
    <p>
     „Ach, kde len trčí náš drahý Ján,“ hovoril Surinský Márii a Lejle. „Keď je doma, medzi
         nami, každý je múdry, a keď ho niet, nevieme si rady!“
    </p>
    <p>
     Hlaváň mlčal, a trochu ho i mrzelo, že Surinský preuveličuje význam Greguša. Hrmotní,
         ohniví ľudia sú blízki samých seba pokladať za centrum.
    </p>
    <p>
     Lejla, zdanlivo tichá duchom, sosústredená, začala sa rozčuľovať v dvojnom smere; medzi
         ňou a Andrejom úžasne premenily sa všetky pomery, arci bez jej viny, bez jej najmenšieho
         pričinenia. Jediné, čo si mohla vyčítať, bolo hádam kývnutie hlavy pri odchode. Ale veď on
         nič takého neurobil, že by ho bola mala odohnať; on odňal jej trápne podozrenie a obťažil
         ju svojou vlastnou tajnosťou. Pravda, ona nehorela proti nemu tým istým citom ako on proti
         nej, ju neschytalo jeho vyznanie sladkou triaškou; ono ju viac naľakalo v prvé chvíle a
         potom plnilo neznámou jej posiaľ ženskou hrdosťou, povedomím dosiahnutej zrelosti a
         vážnosti, do ktorého sa miešala hlboká, úprimná ľútosť nad ním. Veď bol taký milý, krotký,
         tak cele oddaný do jej slabej, ženskej ruky…
    </p>
    <p>
     No nejasnosť nového pomeru ju tiesnila, mučila a jemným ženským citom deva nahliadla, že
         medzi ženskou a mužským predlžovať takéto záhadné položenie bolo by nešťastím, hrou života.
         Ale ako prísť do jasnoty? Otvoreným priateľským odklonením, alebo — vzájomným citom. To
         prvé záviselo arci od jej vôle a rozhodnosti — to druhé nezáviselo od nej, lebo rozkazovať
         srdcu nemožno. Ale ako nastoliť to prvé, to jest odvrhnutie, bez urazenia, so šetrením
         človeka predsa vážneho, a ako jej hovoril vnútorný cit… dobrého a zaujímavého pre ženskú
         dušu, i pre ženskú — slabosť. Ak jej akokoľvek priateľské odvrhnutie, ktoré je podlžna
         otcovi, celej rodine, bude príčinou jeho záhuby, jeho smrti? Striasla sa, keď pomyslela na
         to, čo jej raz Štrbík povedal o jeho rozorvanosti, o jeho zúfalstve a možnosti strašnej
         katastrofy…
    </p>
    <p>
     Na druhej strane Júliu rozčuľovaly zvesti, hromadiace sa z celého kraja; neprítomnosť
         otcova, okolo ktorého pevnej, tichoflegmatickej osoby rozprestierala sa istota a
         bezpečnosť, len prispieť mohla zveličiť úzkosť a obavy. Mať ju tíšila, okrašľovala vec, ako
         mohla, čo vedela utajiť, utajila, no na jej tvári neraz bola úzkosť za rodinu a domáci krb,
         a myšlienky, ktoré ju trápily na ceste z Kotlína po koncerte, prichádzaly jej častejšie a
         častejšie. Boly chvíle, keď Mária potrebovala Julkinej potechy.
    </p>
    <p>
     „Mne je ľúto vás, deti moje, len vás!“ hovorila Júlii, „ja už prebrodím žitím — ale vy!
         Vy máte byť večne ohrozené, chlapcom má byť naveky zatvorená každá dráha!“
    </p>
    <p>
     „Mama,“ riekla jej Júlia, „o mňa sa neboj, ja by som nebola šťastná, keby naša zábezpeka
         mala byť u tamtých! A chlapci? Vari nemajú pred sebou veľký svet slovanský? Len nech sa
         učia poriadne! Vari toto úzke hniezdo je už ich svetom? Až po Kamčatku majú voľný let,
         hovorieva Irena.“
    </p>
    <p>
     „No, tys’ už naozajstná idealistka! Ale ja, ako mať, ako mať!“
    </p>
    <p>
     Lota zato priamo oheň sypala na devinu dušu, kde len stačila, budila v nej nenávisť
         proti vrahom, fanatickú lásku k národu, obdiv pre jeho históriu a jeho dlhé martýrium. Celé
         hodiny jej čítala prorokov, kde srší ich vysoká reč hrozbou, skazou nepriateľom a
         bezbožníkom. Mladé srdce devino predsa len vzbúrilo sa bôľom, jej hlávka zakrúžila sa nad
         bezpomocnosťou, bezvýchodnosťou slovenských verných ľudí, nad klesaním, upadaním krásnych,
         sľubne začatých diel, nad blednutím ružových nádejí a snov. Lota vedela rovno na srdce
         siahať umnej Lejle, a nik v kraji ani zďaleka nešípil, koľko národného ohňa nashromaždilo
         sa u Lejly, u zdanlivo chladnej, viac umelecky naladenej, tichej devy. Ona slovami
         neblýskala, nešla agitovať ako Irena, neplakávala pri slovenských piesňach ako Ružena, ale
         bola hotová každú minútu priniesť žertvu. Len to ju bolelo, že niet spôsobu.
    </p>
    <p>
     Blížil sa príjemný večer, no bolo ešte dosť jasno a sviežo po veľkých lejach. Na Pohorí
         padly zápory, dažde lialy sa boly po dolinách. Kotlinka bola sa tak rozvodnila, že jej
         žlté, hlienom zhustnuté vlny temer prelievaly sa do záhrady a hučaly. Ešte dnes, na štvrtý
         deň, bola žltá a mala rýchly tok. Zato celý kraj po veľkom suchu a v horúčavách osviežel,
         dýchal príjemným navlhnutým chladom, rozvoniavajúcim zeminou ako jar. Sčernetá prsť hriadok
         záhradných už začala schnúť dohneda, pohubené chodníky lisly sa sviežo nasypaným suchým
         pieskom, slnečné lúče vsaly už hojnú vlahu so stromov a krovín pokotlínskych. Vzduch
         podržal ešte vlahu, teplú a predsa príjemne osviežujúcu.
    </p>
    <p>
     Andrej vdýchol do pŕs svieži, vlažný vzduch a prisadol bližšie k Lejle, lebo teta Lota,
         udrúc do neho svojím hromom, vzďaľovala sa, hundrúc ako búrny oblak, odnášaný nečakaným
         vetrom.
    </p>
    <p>
     „Konečne možno s tebou posedieť, Lejla, osamote. Neveríš, ako túžim po tejto minúte.
         Neboj sa, dieťa, nejdem ťa rozčuľovať…“
    </p>
    <p>
     „Rozčúlenia teraz idú zhurta. So všetkých strán len samé znepokojujúce zvesti. A tatuško
         bohvie kde sa trápi, kde sa baví i s chlapcami. Ja si sama neprichodím svojou. Môj mier
         uletel kamsi. Mne sa zdá, ako by som bola o tri roky zostarla. Všetko sa ma dotkne, všetko
         mení sa v starosť a úzkostlivosť. Kde je môj mier, kde moja bezstarostná bezpečnosť?“ Lejla
         nehovorievala nikdy takým priamo lyrickým tónom. Nepovyšovala hlas, i keď pohnute hovorila.
         Dnes bol zvuk jej hlasu povýšený a klokočil v citných tónoch.
    </p>
    <p>
     Andrej sa zarazil. Má to byť nepriamy zákaz dôverne pohovoriť, vysvetliť, blížiť sa?
         Mlčal. Lejla odtisla rukou citaru, na ktorej už dávno nehrala a ktorú práve pred príchodom
         Andreja ladila. Bola razom pocítila túžbu zahrať samej sebe, uspokojiť tónmi vzbúrenú,
         ustrašenú dušu. No teta ju prosila „nemrnčať na nemeckej drumbli“. Ona vôbec uznávala iba
         organ a spev cirkevný. „Je veľký pôst pre nás,“ riekla, „poves nástroj svoj na smutnú vŕbu
         ako Židia pri vodách Babylonu.“
    </p>
    <p>
     Lejla oprela lakeť o stôl a hľadela na mlčiaceho Andreja.
    </p>
    <p>
     „Nuž?“ spýtala sa konečne.
    </p>
    <p>
     „Ach, viem, žes’ jedno-druhé počula o mne, bohvie, možno z tiet neprajných, a ja sa
         bojím, žes’ si utvorila krivú mienku o mne, keď proti mne svedčí nielen klebeta, ale i
         pravda. Tak rád by som s tebou prehovoriť niekoľko úprimných slov o sebe… vieš, dáš mi
         svedectvo, že o sebe nehovorievam… Nepočula si ešte slova o mojom predošlom žití… Ale ty
         žaluješ sa na nepokoj… nechcem ťa rozbúriť!“
    </p>
    <p>
     „A myslíte, že ste to už neurobili?“
    </p>
    <p>
     „Nie naschvál, nie naschvál. Ak mi veríš aspoň toľko, čo každému človeku, ktorý ťa nikdy
         neoklamal, nikdy pred tebou neluhal, uver, že som bol hotový muky ticho znášať pre tvoj
         duševný mier. Možno, narušil som ho tam pri moste, na onom, pre mňa posvätnom mieste, na
         ktorom si tak zmeravela na sochu… A povedz mi už teraz, bolo to narušenie len odporné, bolo
         odstrkujúce, budiace v tebe city len nemilé, ošklivé, ustrašujúce?“
    </p>
    <p>
     „Odporná mi je každá neistota, pán sused. Ja rada okolo seba vzduch taký čistý,
         priehľadný, ako tamhľa, okolo vrcholca našej Dubiny, slnkom ešte osvietenej. Mne je odporná
         každá tajnosť, každá polotma, šero; mne alebo tmu podajte, hustú, energickú tmu, alebo
         svetlo, jasné ako kryštal… Chcem svetlo!“
    </p>
    <p>
     „Chcel by som ti ho dať plnou mierou s ohľadom na seba. Keď sa mi žiada hovoriť o sebe,
         teda iba preto, že som po vôli sudby zasiahol i do tvojich krážov, čo by už len pobúrením
         tvojich zbožných, čistých citov!“
    </p>
    <p>
     „Hovorte, pán sused. A tu vám musím vyznať, že vo vás videla som a vídavam ešte vždy
         niečo horkého, nešťastného… časom i zlého… dovoľte mi tuhý azda výraz, niečo démonického.
         Vyznám, že pochodí to čiastočne z chýrov o vašej rodine, o vás, vašich čudných osudoch,
         krvavých dueloch, o sráznych zvratoch vo vašom živote a o tom vašom nepriateľstve proti nám
         Slovákom, medzi ktorými žijete, medzi ktorými máte svoj koreň po krvi, narodení, majetku…
         To aby ste vedeli prv, než sa mi zdôveríte, aby ste sa neomýlili a potom trpko neobanovali
         svoju otvorenosť. Verte, vaše renegátstvo utvrdilo priepasť medzi nami a vami, a ja sa
         nikdy od svojich neodtrhnem, nikdy! Vás, možno, vábi moja vnešnosť, moja krása, ako svet
         hovorí, dar boží, nezaslúžený… ale ja by som zvädla ako odtrhnutý makový kvet na horúcom
         slnku, keby som sa oddialila od svätyne svojho národa. Tak ma vychovali, tak som rástla,
         tak som narástla ešte i v ďalekej cudzine! Ba práve tam uzrela v srdci mojom veľká, všetko,
         čo je naše, tuho objímajúca láska! Pán sused, o tom mýlky byť nemôže, ja som Slovenka celou
         dušou a zostanem Slovenkou až do smrti.“
    </p>
    <p>
     „Žiť nemá hodinu, kto by ti chcel odňať tvoju svätyňu! Akože si to, Lejla, predstavuješ
         mňa, ktorému je drahá úzka stužtička, ktorá dnes krášli tvoje hrdlo ? Ako mi nemá byť drahý
         chrám tvojej duše, svätyňa tvojho srdca?“ Pri slovách „žiť nemá hodinu“ Andrejovi nedobrým
         ohňom zajasaly sa veľké belasé oči a tvár dostala výraz dravý. Ale to bola iba chvíľa;
         Lejla ho spozorovala a vedela si hneď vysvetliť, že Andrej mohol byť nebezpečným
         protivníkom, ale i mocnou záštitou pre toho, koho má rád.
    </p>
    <p>
     „Nuž teda hovorte,“ riekla. „Znáte už moju mienku, že vo vás vidím renegáta, nepriateľa,
         odrodilca, ktorý činne či trpne ide na život mojich najdrahších. Som otvorená, úprimná,
         dušu kladiem na tieto slová. Teda buďte i vy úprimný. Toľko viem, že nikdy nelužete, ako
         lužú poniektorí naši mladí, noví krásoduchovia, chtiaci blysnúť sa novotami: viem, že nikdy
         nesľubujete, čo vyplniť nechcete, lebo nemôžete. To hovorí i tata; to hovorí i mama, keď
         vás bráni neborká proti našim. Viem, že by ste mohli prekrásne zavádzať napríklad môjho
         otca, Hlaváňa, Surinského, ktorí by radi uverili slovám a sľubom, a boli by šťastní na
         chviľu. Vy by ste mohli i nejakým činom, zdanlivým manévrom, tu i tu grošom blysnúť a
         vydobyť si lacnú slávu na jednej strane, a na druhej zásluhu zavedením. Ale keďže viete, že
         celá vaša príroda, vaše vkusy, náklonnosti, zdedené predsudky, váš celý vnútorný stroj vám
         nedovolí oddať sa nám s celou dušou, nuž aspoň neklamete, čušíte, uťahujete sa, aspoň
         priamo zle nerobíte! Nuž či som vás dobre prezrela, pán sused?“
    </p>
    <p>
     Andrej mlčal. Ešte nikdy nepočul Lejlu tak rozsudzovať… Myslel, že ona, ako iné dámy,
         vidí v ňom len mužského, bohatého gavaliera, azda i čertom podšitého elegána… Ale takto ho
         rozobrať! Nikdy nepomyslel, že jeho národné, spoločenské smýšľanie môže byť predmetom
         Lejliných obáv, že ono môže vážiť v pomere k nej.
    </p>
    <p>
     „Verte mi,“ pokračovala Lejla, trochu rozohriata, „mňa veľmi zaujalo, pohlo, keď som
         počula, ako ste vypoklonkovali, ba temer vyhodili z verandy fyzika Krausa, ktorého poslal
         sám Büky na výzvedy, štvať vás proti Slovákom. A obaja schválne prišli do Stražian s tým
         cieľom, Kaňúr to kdesi vysliedil.“
    </p>
    <p>
     „A ty o tom vieš? Ako si sa dozvedela o vzácnej vizite mojej?“ Andrej tak nezaplesal
         vnútorne, nehlasne už niekoľko rokov ako v túto minútu, keď počul chválu z úst Lejliných.
         Celý zjasnel, vzpriamil sa, čudná smelosť rozpálila jeho hruď.
    </p>
    <p>
     „Viem, a vy ste neupotrebili svojho protiklikového činu, keď vás dnes teta Lota bôľne
         napádala. Vy ste ani mame o tom nehovorili, nepodali jej zbrane, pri jej častých obranách.
         To bolo pekne. Zapísala som si to… do srdca, áno, do srdca!“
    </p>
    <p>
     „Ach, Lejla, nie som taký čierny, ako ma maľujú, hoci ti tu rovno poviem, na kutých
         reťaziach drží ma tamtá strana Rubikona, ako hovorí Skladanský; ja sa neraz trhám, kmášem,
         zubmi hryziem do jej tvrdých ohnív — a márne. Hriechmi praotcov i vlastnými prečinmi,
         všetkým, čo vo mne je človekom i zverom, sliaty som so svetom, ktorým vlastne opovrhujem v
         hlbine duše vo svetlých chvíľach, vo chvíľach nevšedného podjemu duchovného… Ale ako pridať
         sa ta, kde som taký cudzí, kde sa cítim smiešnym, nie na mieste! Cítim sa ako bosý v
         salóne, ako s čapicou na hlave uprostred chrámu, zkadiaľ ma vyháňa stud, nevoľa, temný,
         otupný bôľ. Nezávisí to od mojej vôle, od mojej hlavy, od môjho srdca. Prameň biedy je mimo
         mňa, alebo ak je vo mne, teda je ako zdedená choroba, ako padúcnica, ako lunatickosť, za
         ktorú nemôžem! Čo ma drží tam, neviem, a luhať a vtierať sa tiež neviem. Bože môj, aká
         tragika… Ver mi, mne draho príde moja zrada, moje renegátstvo!“
    </p>
    <p>
     „A tak teda zostáva medzi nami priepasť, i zostane! Len svetla, svetla! To by bol už
         jeden lúč! Nikdy!“
    </p>
    <p>
     Ona si pomyslela: „Predsa má len teta pravdu, oni sú už krvou odcudzení, skazení, sú
         bezvládni pod kliatbou bludných pokolení! Lasciate!“
    </p>
    <p>
     „Počuj, sirotou som rástol i vtedy, keď mi rodičia žili. Ty šťastná, od všetkých
         milovaná, uprostred bratov, mladých sokolčiat, so sestričkou, malým anjelikom, pod krídlom
         matky, pod štítom dobrého, mocného otca nemôžeš si predstaviť moje sirotstvo. Ako nekojila
         ma moja mať mliekom materských pŕs, tak nestarala sa o mňa ani v mojom útlom detstve, leda
         keď ma obliekala cudzími rukami ako paviánka, pochvastať sa pred svetom… A to boly riedke
         chvíle. Mne z môjho detstva mihá sa iba temná, no dosť živá rozpomienka nie na mať, nie na
         jej lásku, nie na jej bozky a nežnosti, ale iba na dámu v hodvábe, naparfumovanú pačulim,
         okrúženú „báčikmi“, ktorých som inštinktívne nenávidel, hoci ma prekrmovali bonbónmi,
         tortami a tľapkali po líci.“
    </p>
    <p>
     Júlia naklonila hlávku, lebo cítila v lícach prílev krvi. Ona mnoho dobrodružného,
         záhadného počula o Rize od tety Loty, ktorá nešetrila ani devy, keď jej navrelo mnoho žlče
         a nejaká maďarská nešľachetnosť ju rozpálila. O Rize Lutišičke neraz hovorila zlostnými
         narážkami, ktoré predsa nemohly byť cele nesrozumiteľné pre osemnásťročné dievča, čo ako
         chránené rodičmi od všetkého obecného, vulgárneho a nízkeho. Sama zvedavosť už láka a
         otvára tajníky ľudských slabostí a hriechov zaujímavých a vzrušujúcich. Napočúvala sa dosť
         od tety o hlúpej pýche Rizy, o jej opovrhovaní prostých slovenských ľudí, podhorských
         kopaničiarov, ktorí predsa peniaze nosili jej mužovi. Stránka, sedliak, kopaničiar nesmel
         sa ani sblížiť k dverám jej bytu, na daždi alebo mraze museli ľudia čakať, keď nebolo Ľuda
         a kancelária bola zavretá.
    </p>
    <p>
     „Fi donc!“ kričala, keď zazrela na dvore ostrapcovanú halienku, klobúk položený na
         palici, opretej o stenu. „Fi donc!“ kričala, keď jej babka do kuchyne priniesla darček zo
         svojej úrody… Darček kázala slúžke odobrať, ale darkyňa nesmela ani sadnúť v kuchyni. „A
         tej babke,“ dokladávala Lota, „nebola Riza hodná návlaky rozviazať na zablatených poctivých
         krpčekoch!“
    </p>
    <p>
     Mária pred Lejlou nikdy nevyslovila mena Andrejovej matky, a keď to urobila Lota, vždy
         bola nepokojná, pretŕhala ju a inam obracala rozhovor. A teraz sám syn zahovoril o tejto
         mystickej osobe…
    </p>
    <p>
     Andrej zbadal Lejlin vnútorný nepokoj a pokračoval.
    </p>
    <p>
     „Tak som nikdy nepocítil tepla materinskej lásky, teda nikdy nespočíval na bezpečnej
         postati, na ktorej korení celá tvoja bytnosť. A sú veci, ktoré ničím nenahradíš!“
    </p>
    <p>
     Lejla s úžasom predstavila si prázdno, ktoré by bolo okolo nej bez matky. Veď je ona iba
         ratoliestka jej bytu, iba ňou žila i v cudzine, ňou spravovala sa mimo očú a každá modlitba
         dostávala svoju posvätnosť a bola modlitbou, a nie detským lalotaním len rozpomienkou na
         mať. Tak ju napomínali v ústave: „Keď sa modlíš, mysli na rodičov, na mať!“ Tým len i
         detská myseľ mohla byť prenesená v zbožnú, modlitebnú sféru.
    </p>
    <p>
     „Ja by som žiť nebola mohla. Ja by som bola umrela,“ opravdivo povedala Lejla,
         nepomysliac, že surová skutočnosť všetko láme, všetko prispôsobuje, že život sám seba núti
         udržať sa, že je mocný, i keď mu chýba radosť a šťastie…
    </p>
    <p>
     Andrej veril v jej slová… Živel Lejlin, v ktorom narástla, ktorým dýchala, ktorým
         rozkvitla, ktorým teraz žiari a hreje, bola láska k rodičom, k bratom, sestričke, k okoliu,
         k Havranému, Babuške, k utešenému tichému kraju rodnému.
    </p>
    <p>
     „Ako ste len mohli žiť?“ spýtala sa Lejla a naklonila sa k Andrejovi.
    </p>
    <p>
     „Ale nielen jej lásky nebolo, lež bola strašná, večne myseľ mátožiaca rozpomienka na
         chvíle, ktoré zanechávaly v mladom srdiečku trpkosť, odvrátenie, zahanbenie, nepochopené
         jasno — no neskôr obrátivšie sa na jed, na otravu. Môj otec vypil otravu do dna a stal sa
         samovrahom, a mne zostal pomýlený, z koľaje vysotený, hrozný a prázdny život. Len si
         pomysli, Lejla, otec mi bol samovrahom v hrozných pomeroch, v zúfalstve, zavinenom nie
         chorobou, nie vnešným nešťastím, nie veľkou tragikou, ale vlastnou vinou a zločinom mojej
         matere… Takým strašným otvorom vstúpil som do života! Ah, on sa blíži ku koncu. Či som ja
         vinný, že jed vnikol do mojich žíl? Ja sa borím s ním, hľadám, dolujem, zahlbujem sa do
         dŕžav duchovných, Boha prosím, slzami máčam sväté knihy, volám o pomoc…! Ale tuším, tuším,
         osudná rúčka neviditeľne pohýna sa…“ Andrej bol bledý, jeho hlas znel tupo a triasol sa.
         Lejlino srdce striaslo sa, ona ťažko dýchala. Andrej mohol jasno počuť ťažké, nepravidelné
         jej dýchanie, ako i badať jej veľké úsilie, aby nevyšla z rovnováhy. Lejla pocítila takú
         ľútosť nad Andrejom, akú deti cítievajú pri smutnej piesni dadinej.
    </p>
    <p>
     „A teraz mi azda uveríš, že mužne, silami umierajúceho, boril som sa, borím sa s láskou
         k tebe, Lejla, s láskou, ktorá je silná ako smrť, silná na chvíle,
     <emph>
      ale smrť je
            silná na večnosť.
     </emph>
     Veríš mi, že nemôžem po tebe siahnuť veselou rukou a prosiť
         pri milých nohách tvojich o zmilovanie, o tvoju lásku, o tvoju dušu, o tvoj spanilý, čistý,
         lotosový kvet priazne! Chceš mať jasnotu, istotu, šero sa ti protiví — ja som ti ju podal.
         Všetkými silami duše po tebe túžim, tys’ mi, odpusť uprílišnený výraz, tys’ mi upírom, pri
         všetkej tvojej nebeskej nevine, pri tvojej nadzemskej kráse! Dušu zo mňa saješ! Krv moja
         raz stydne, raz klokočí… Mne je jasno, že nesmiem siahnuť po tvojej ruke. Odtiahla si ju…
         To iste tvoj anjel strážca urobil… on ťa chráni!“
    </p>
    <p>
     „Povedali ste,
     <emph>
      že smrť je večná“
     </emph>
     riekla Lejla, potrasená a
         rozčúlená ako nikdy ešte, „a neviete, že On smrť zdeptal, On jej zlomil osteň, On, Pán náš,
         Vykupiteľ? Vy neveríte v Jeho milosť? Národ ste odhodili, a s ním i Boha? Žalujete sa na
         nešťastie, na nezavinenú tragiku rodinnú, nuž a či Spasiteľ náš neprišiel práve k
         nešťastným, obremeneným? Či neprišiel so sľubom večného života, a nie s hrozbou večnej
         smrti?“
    </p>
    <p>
     Andrej nedopočul trasného šepotu devy.
    </p>
    <p>
     „Ale zavše ako hviezda spásy mihne sa mi mozgom myseľ, či hriech padlej, strašne padlej
         ženy nevykúpi žena čistá? Od mladi túžieval som po čistom ideáli ženskom, i keď omámil ma
         vlastný, či zdedený hriech, v duši mojej vždy žila oná posvätná, vysoká túžba.“
    </p>
    <p>
     Lejla v rozpakoch položila ruku na citaru a ľahkým dotknutím jej dlane zaznely tíško
         struny, Andrej sklonil hlavu. Zvuk skoro odznel, ticho bolo v besiedke.
    </p>
    <p>
     „Hraj, Lejla, preboha, zahraj svoje nokturno! Utíš ma, rozožeň tiene… utíš ma, Lejla.
         Nebudem už od teba žiadať viacej hry… Všetko som ti povedal, viac neviem. Mňa si urobila
         blaženým na chvíľu svojím tichým, blabosklonným výsluchom. Ach, ako vnímavo, ako umne vieš
         počúvať. Neželám si odpovede, neželám! Doplň dielo milosrdenstva, deva, zahraj mi nokturno…
         Čo chceš, len hraj!“
    </p>
    <p>
     Lejla položila obe ruky na citaru a bola rada, že pretrhne rozhovor, ktorý ju až do bôľu
         rozčuľoval. Začala hrať piano, nie nokturno, ale vlastnú fantáziu, variáciu na tému
         národnej piesne
     <emph>
      Ej, klinček, klinček, fialôčka.
     </emph>
     Prišla jej na um táto
         pieseň pre jej nevinný, tichý, upokojujúci charakter, bála sa rozčuľujúceho nokturna. Je
         niečo nezdravistého, nadprirodzeného v Schubertovej hudbe. A Lejla by chcela hojiť, nie
         raniť, tíšiť, nie rozčuľovať.
    </p>
    <p>
     Hrala bez prísnych muzikálnych foriem, bez odstavcov a pevného taktu; dotýkala sa strún
         ako vo sne. Jej podlhovasté krásne ruky netýkaly sa nástroja, ony vznášaly sa ponadeň, len
         ružové prsty blúdily po strunách. Jednoduchý, nevysloviteľne túžobný, detsky nežný motív
         opätoval sa, raz zrejmo vynikal a zasa tratil sa vo fantázii, prechádzal do nového, nikdy
         nikým nepočutého, súrodého motívu, ktorý rodil sa v devinej duši. Národná, slovenská,
         „srdce rozrývajúca piesenka“, ako vyslovil sa Skladanský, prechádzajúc cez médium devinej
         duše, rástla, vozvyšovala sa na umenie. A tá malá, prostá, slovenská pieseň, prešla
         hranolom z hôrneho kryštalu, naozaj rozrývala srdce Andrejovo. Ale to bolo dnes niečo cele
         iného než v onen pamätný večer, keď Lejlina hra vyčarila pred neho všetky bôľne a
         zahanbujúce rozpomienky jeho prešlosti, keď nevedome, nevoľky poroztvárala polozacelené
         rany svedomia. Dnes neletel jeho cit do minulosti, ale niesol sa ako tmavý motýľ nad
         smutnou hladinou prítomného, pošmúrneho dňa.
    </p>
    <p>
     On prišiel s Lejlou pohovoriť rozumne, bez záchvatov, bez náražiek, bez náruživosti
         vysvetliť jej svoje bludy, svoj doterajší život vysvetliť jej na základe smutnej prešlosti,
         rodinného nešťastia, posvietiť na jeho terajší stav, a zbadal, že jeho slová boly suché,
         spomienka matere azda nemiestna, nemužne sentimentálna, možno nespravodlivá a nadto nič
         neobjasňujúca, alebo len veľmi málo vysvetľujúca. Všetko, čo povedal, nebolo to, čo vlastne
         chcel. To, čo chcel vlastne povedať, spievalo, horelo, vírilo sa v Lejlinej hre, v jej
         piesni. A bolo zrejmé, že Lejla neumelkuje, že nehľadí na virtuóznosť hry, nepodáva
         naučené, nacvičené, ale podáva bezprostredne svoj vlastný cit, svoju vlastnú dušu, odkrýva
         ju do najtajnejších záhybov, a to odkrývanie nebezpečne sbližuje oboch.
    </p>
    <p>
     Tam v tých oceľových studených strunách, zohriatych prstami devy, žije a dýcha jej
         hlboká, krásna duša, ich mŕtvym médiom mení sa v tóny, tóny lejú sa priamo do duše, vrývajú
         sa do jeho srdca, potriasajú jeho celou bytnosťou ako mocný, súrodý, rovno stimulovaný
         akord. Najprv ich chváce srdce, až potom nevedomým orgánom vinú sa do hlavy a hlava chytá
         ich, porozumieva im, v nadzemskom, sladkobôľnom omámení. Je to hlas anjela, či hrozné,
         upírovské satie duše?
    </p>
    <p>
     „Lejla, prestaň!“ zhlboka zavolal Andrej.
    </p>
    <p>
     Ona počula len ako by ďaleký, zvučný, záduševný hlas, ktorý harmonicky splynul s hrou;
         význam slov neprešiel do jej povedomia a ona so sklonenou hlavou hrala ďalej, prechádzala
         pomaly z piana do hlasnejšej hry a každým zosilneným tónom rástla srdce rozrývajúca vláda
         slovenskej piesne; každou chvíľou plnšie a plnšie znely akordy. Čudný súzvuk vyznieval.
         Vždy rástla a rástla sila zvukov, vždy väčšmi dopĺňala sa harmónia novou strunou, ruky
         devine už trasným, energickým pohybom lietaly ponad nástroj, sladká, búrlivá melódia vírila
         sa, žialila, plesala! Ako možno z takého chatrného nástroja vylúdiť takú silu, celú
         orchestrálnu záplavu, takú symfóniu…? A naraz hra prervala sa disharmóniou, neskladným,
         divým zaúpením strún…!
    </p>
    <p>
     Andrej totiž schytil obe ruky Lejline od citary, podňal ich k tvári a posial ich od bôľu
         mocnými bozkmi.
    </p>
    <p>
     „Hovoril som, prestaň!“ zastonal a prv, než mohla vstať, klesol s lavice na kolená,
         nevypúšťajúc jej oboch rúk, vtlačil na ne svoju tvár. Ona pocítila na rukách jeho horúce
         slzy.
    </p>
    <p>
     „Andrej!“ vyrvalo sa jej z úst. Prvý raz ho tak nazvala. Ako hlas všetko odpúšťajúceho,
         blahoslaveného anjela zaznelo mu toto slovo.
    </p>
    <p>
     „Áno, tvoj Andrej,“ riekol, „naveky tvoj Andrej!“ Ona usilovala sa vyňať svoje ruky zpod
         jeho horúcej tváre.
    </p>
    <p>
     „Nie, už mi ich tak ľahko nevytrhneš. Netaj, netaj, Lejla, slovami neodvolávaj to, čos’
         mi sverila tónmi; tys’ vliala do temnej duše mojej svoju jasnú, čistú, a obe spojily,
         zasnúbily sa, sú jedno! Tvojou jasnotou zaháňaš moje tiene! Presadila si do pŕs mojich
         svoju dušu, Lejla, ty ju nemôžeš vytrhnúť!“
    </p>
    <p>
     Oslobodil jej ruky, vstal a pokorne sklonil hrdú hlavu. Slnko práve zašlo; od hôr, od
         hladkej stráne Dubiny, tuho osvetlenej narudlými bleskmi, padaly farebné reflexy na
         krajinku, na šedivasté lístie vŕb a zeleň pobrežných jelší, na tuhozelené, smaragdové,
         veľké listy viniča besiedky a hraly sa na rozčúlenej tvári Andrejovej, zvyšovaly lesk jeho
         prekrásnych, hlbokých, sivobelasých očú.
    </p>
    <p>
     „Už nesvieram, Lejla, tvoje milé, sladké ruky! Si voľná, závisíš od vlastnej, slobodnej
         vôle a od príkazu svojho zlatého srdca. Len o jedno ťa prosím, táto chvíľa musí rozhodnúť
         nad mojím žitím. Ďalšej neistoty neznesiem, ona je pre mňa hrôzou, a pre teba, Lejla, iste
         aspoň nepokojom. Som pripravený na všetko. Pozri, tam ti kynie sviežim pieskom posypaný
         chodník a vedie do tvojho hradu, do domu rodičovského. Teda choď, ako si išla od mosta v
         krásny večer pod večernou hviezdou lásky… už viac nezavolám za tebou, nezatúžim po pokynutí
         tvojej hlávky… choď, ale sa neobzri, choď, nech ťa skryje rodinná pevnosť… Neobzri sa,
         deva, choď priamo, rozhodne ako valkýra! Neobzri sa, nestojím za seba! A tu zasa je moja
         ruka, Lejla, podaj mi svoju pravicu. Všetko, čo som, čo mám, touto rukou kladiem k tvojim
         milým, malým nôžkam… Lejla, rozváž a rozhodni! Hodina bije… rozhodni!“
    </p>
    <p>
     „A priepasť?“ razom vydýchla Lejla, urobiac nad sebou násilie. On stál nepohnute, s
         rukou vystretou proti Lejle. Odblesk zapadajúceho slnka už zhasol, hladká stráň Dubiny
         zovšednela, pološeré vŕby a jelše potemnely… Šedivosť ako by bola naraz s neba spadla na
         široký okršlek a vhupla i do besiedky. Večerný vetrík, ktorý niekedy razom skrsne v tíšine
         a hneď zamrie, podul a zašušťal vo viniči. Jeho veľké listy nad ich hlavami rozkolembaly
         sa.
    </p>
    <p>
     „Ak môže byť medzi mnou a tebou priepasť, tak je môj osud rozhodnutý!“ sníženým hlasom
         riekol Andrej a jeho ruka pomaly klesla.
    </p>
    <p>
     „Andrej!“ začala Lejla, keď už premohla prvý nával úzkosti; skrížila ramienka na prsia,
         hlavu naklonila dopredku a z jej predivných očú svietila bájna prosebná otázka, ako by do
         hlbín nevinnej duše urazeného decka. To bol ten nevyraziteľný, nenapodobniteľný hovor jej
         veľkých, hlbokých, brunastých zrakov, ktorý do zúfalstva priviedol veľkého, senzitívneho
         umelca Skladanského.
    </p>
    <p>
     „Viete, môžete jasno vidieť, že som vám dušou dobrá! Či by som pri svojej ženskej cti
         mohla takto bez svedkov stáť pred vami po vašom vyznaní tam pri moste pri lúčoch večernice?
         Či by som smela počúvať vaše reči, devica, ničím pred vami neprevinivšia sa? Ale načo váš
         spech, vaša náruživá, netrpezlivá alternatíva? Dobrá som vám, vaša prítomnosť ma blaží,
         Andrej, a možno mnoho, veľmi mnoho utratí srdce moje, keď už nebude znieť hlas váš v tomto
         našom zátiší… Vy ste mi blízky dušou, načo by som tajila? Ale ja som hrdá dcéra svojho
         drahého otca, ja zbožňujem nádhernú mať svoju a milujem celou dušou, všetkými silami srdca
         môjho i tú záhradu, v ktorej ma vypestovali. Presadiť ma nemožno. I to by som stratila, čo
         vy vo mne vidíte, čo vy vo mne ctíte a milujete. Načo sa mýliť? Načo dať sa schytiť citu,
         ktorý oklamáva…? Cit sám nepreklenie priepasti, nepreklenie! Zdá sa vám, že nežensky
         hovorím a konám? Zdá sa vám, že zaobaľujem „nie“ do rečníckej obálky? Tak hovorím, ako mi
         vnukol Boh! Tak, Andrej!“
    </p>
    <p>
     Andrej stál nemo pred devou, potom siahol si rukou na čelo a sadol na lavicu.
    </p>
    <p>
     „Azda sa vám zdá reč moja chladným, nepekným rozumovaním, nevďačnou, suchou odpoveďou na
         vašu vrelú, citnú otázku. Nie, Andrej!“ Zakryla rukami tvár, z pŕs ozvalo sa jej hlasné
         štkanie. Prúd úzkosťou a vnútorným rozbrojom vyvolaných, horkých sĺz vyrinul sa jej z očú,
         jasná jedna slza predrala sa cez prsty a tiekla po jej bielej rúčke.
    </p>
    <p>
     „Bože môj!“ vzdychol Andrej, „aký som nešťastník, aký zver! Ty plačeš, Lejla!“ Pristúpil
         k nej a bral jej s tváre ruky. „Preboha, prestaň štkať, umoríš ma! Zmiluj sa, nežeň ma do
         zúfania!“
    </p>
    <p>
     Lejla dala si odtiahnuť ruky od mokrej, zardenej tváre; jej oči boly plné vlahy; cez
         vlahu, ako mesačný lúč cez rosné kvapky na ruži, lialo sa bájne svetlo jej pozoru; tíško
         blížila sa hlavou k jeho prsiam.
    </p>
    <p>
     „Tak; už je nič!“ Nasilu sa chcela usmiať, no z očú pod núteným úsmevom zasa tiekly
         kvapkami slzy po lícach. Položila hlávku ľahko na jeho plece. Potom sa vzchopila, podala mu
         obe ruky.
    </p>
    <p>
     „Urobme prímerie, pán sused! Nežeňme sudbu, ona sama príde. Boh je nad nami! Veríte v
         Neho? Veríte v Jeho lásku a zmilovanie?“
    </p>
    <p>
     Od chodníka bolo počuť pokašliavanie Lotino. Po jej boku kráčal Daniel Kukliš.
    </p>
    <p>
     „A teraz buďme zasa rozumní!“ riekla Lejla a sadla k stolu a začala preberať na citare.
         Pri dverách domových pripojila sa k Lote a Dankovi i Mária…
    </p>
    <p>
     „Lejluša… choď si po ručník, prejdeme sa… Pri moste ťa čakáme. Nech sa páči s nami, pán
         Lutišič!“ riekla Mária, „veď ste už junák, ako počúvam!“ Andrej sa vítal s Kuklišom so
         studenou, formálnou zdvorilosťou. Ako by prítomnosťou Daňovou razom akási dištancia bola
         povstala medzi Gregušovcami a ním. Lejla to spozorovala i pri veľkom svojom vzrušení, ktoré
         márne chcela utajiť pred Lotou. Lota len raz bľuskla svojím zjedným očkom na devu a už
         vedela, že medzi ňou a ,košútovskou tvárou‘ bol náruživý rozhovor, že Júlia i slzila, že
         nebola dosť tvrdá a hrdá pred bohatým renegátom. Lota takým zlým pohľadom hodila po
         Andrejovi, že keby ho bol videl, nebol by mohol pripojiť sa k nim na prechádzku. Ale Andrej
         bol cele zaujatý sám so sebou a sladkosť deviných rúk mlunnou triaškou letela mu telom.
    </p>
    <p>
     Danko, príduc do Gregušov, zašiel najprv k Lote, keď počul, že pán z kaštieľa je
         napredku. Našiel ju nad Bibliou. Srdce mu prekypelo pred starou pannou, ktorá čudovala sa
         nad jeho potraseným duševným stavom a sľúbila mu svoju pomoc, „hoci tí mladí nič nedajú na
         reči ľudského odhodka, akým je v ich očiach stará panna“.
    </p>
    <p>
     Lejla išla domov po ručník. Vo svojej izbe zostala stáť pred vlastnou podobizňou nad
         stolíkom. Opanoval ju ten istý cit samolásky ako onehdy v postieľke pred zaspaním.
         Pokladala ho za hriešny a so vzdychom k Bohu uzavrela mužne boriť sa s ním. Pravdivá, mocná
         duša bývala v zdravom, slastnom tele krásnej devy…
    </p>
    <p>
     Spoločnosť išla nadol Kotlinky. Andrej bol pri boku Máriinom rozjarený, neobyčajne
         shovorčivý, fantastický a zábavný. Hovoril s Máriou ako opravdivý druh, chválami a vďačnými
         slovami zasypal Jána, neprítomného, pre neho trudiaceho sa. Andrej na pravom pleci ešte
         cítil ľahunké dotknutie devinej hlávky. Ono oživilo, elektrizovalo celú jeho bytnosť.
         Daniel šiel pri boku Lejlinom, teta ťapkala pomaly za nimi.
    </p>
    <p>
     „Pomaly, mladý národ!“ riekla zadychčaná. „Lejla, počkaj, zaviaž mi šnúrku na topánke!“
    </p>
    <p>
     Lejla vrátila sa k tete, shybla mladé pružné telo k zemi a zaväzovala tetke šnúrku. Dano
         šiel pomaly za Máriou.
    </p>
    <p>
     „Lejla,“ šeptala Lota, „Kukliš prišiel pýtať tvoju ruku… Mama už vie! Odkázala ho, až
         príde otec! Dúfam, že budeš rozumná. Spokojne umriem, keď ťa uvidím v Ráztokách!“
    </p>
    <p>
     „Už je šnúrka v poriadku!“ odvetila Lejla a vstala, červená ako pivonka.
    </p>
    <p>
    </p>
   </div>
   <div type="chapter">
    <head>
     IV. Ruženka.
    </head>
    <p>
    </p>
    <p>
    </p>
    <p>
     Keď sa Ján Greguš so synmi na svojej okružnej ceste po lutišičovských majetkoch zastavil
         v Kotlíne, našiel tam mnoho zlých zvestí, spoločnosť vzbúrenú a rozkolembanú. Nenašiel
         predošlú peknoduchú istotu. Bolo čosi skysnutého vo vzduchu, ako by celý Kotlín i kraj
         napadnutý bol morálnym omdletím a nevrlou slabosťou. Ruchu bolo dosť, ale akéhosi
         strachostlivého.
    </p>
    <p>
     A pritom i sám nebol v rovnováhe: na Lieskovskom pristihol jedného z kasnárov pri
         značných peňažných neporiadkoch; dvadsaťtisíc zlatých vznášalo sa kdesi v povetrí, aspoň v
         kase a knihách neboly, a keď vážne a ticho rozložil nevernému šafárovi, že náhradu musí dať
         poistiť na svojom novokúpenom majetku v Nitrianskej (ako vidno, kasnár investoval svoje
         zgazdované groše poďalšie, ďalej od ruky), kasnár miesto uznanlivosti, že ho Ján neudal,
         nadul sa, grobianil a začal hroziť panslavizmom. Veď on vraj dobre vie, kto je Greguš,
         dobre vie, že jeho dni direktorské sú sčítané. Kasnár udrel sa do pŕs, že je on verný
         maďarský patriot a nedá sa preháňať ľuďmi, nosiacimi na čele pečať vlastizrady… Kotlín že
         neleží na kraji sveta, Jeho Osvietenosť pán Büky, nadžupan, nedarmo boli v tomto kraji, a
         pochválili jeho príkladné vlastenectvo.
    </p>
    <p>
     Greguš nepovedal ani slova, vstal a o pol hodiny vošiel do rentovej pisárne s dvoma
         listinami: s úpisom na dvadsaťtisíc zlatých s intabulačnou klauzulou a s krátkym trestným
         oznámením kasnára menom Andreja Lutišiča pre spreneverenie tejže sumy. Kasnár zbledol.
         Zlopovestný Greguš ešte i pozemnoknižné čísla parciel vedel v listine udať z kasnárovho
         nitrianskeho majetku! Kasnár s jedom na líci podpísal prvú listinu, druhú Greguš roztrhal
         pred jeho očami. Ján myslel svojou veľkodušnosťou získať človeka, a získal zaťatého
         nepriateľa.
    </p>
    <p>
     Ani v Dečiciach nenašiel nič potešiteľného. Dečice ležaly v rajóne, mocne zasiahnutom
         vysťahovaleckou čumou. Razom začaly rednúť, pustnúť úhľadné a čisté dediny kraja, ktorý sa
         dosiaľ dosť dobre opatroval. Ľudia, ktorí v celom žití neboli ďalej než v prvom mestečku na
         jarmoku, a keď jednému-druhému prišlo pobudnúť v susednej stolici, už rozprával o svojej
         ceste ako Dr. Holub o najčernejšej Afrike, razom vzchopili sa na krídla ako divé husi a
         preleteli more, o ktorom len v povestiach slýchali. Nebolo možno tvrdiť, že by len bieda
         hnala bola ľudí z domoviny: nevysvetliteľná nespokojnosť to bola, ako pri škovránkoch,
         väznených v klietke, keď príde pre ich slobodných bratov čas sťahovania sa na juh. K tomu
         prišlo neslýchané hnetenie správne, finančné, súdne a lesk dolára, prišlého zpoza mora.
    </p>
    <p>
     Cena zeme klesla, ukazovaly sa už i ladom ležiace, neobrobené plochy, Lutišičove
         latifundiá padaly v cene spolu s drobnými majetkami. Árendátori vypovedúvali, vo vlastnej,
         priamej správe podržané zeme nedonášaly želateľného dôchodku: inu, nebolo pracovných síl… A
         ľudia myslia, že v samej zemi, v širokých nivách a mastných luhoch je všetka božia
         blahodať! Nikdy hmota bez ducha nebola blahodaťou!
    </p>
    <p>
     Márnotratník musí mať rád peniaze, bez nich by nemohol otročiť svojej mrhačskej
         náruživosti, a vyhadzuje ich von oblokom; u nás spievajú hymny na krajinu, vlasť, zem, na
         takzvanú „hazu“ (spotvorené nemecké slovo Haus), prisahajú sa, do pŕs sa mlátia, ako milujú
         uhorskú otčinu, ba modlu z nej ukovali, ale ľud, ktorý ju jedine robí cennou, ľud márnia,
         hekatombami ubíjajú, maďarčinou ohlupujú z detských nôh počnúc, privádzajú do nerestí
         duchovných i hmotných, ňou ľud ponižujú, ošarpávajú z ducha, vôle, samostatnosti,
         pracovitosti, ňou ho vyzliekajú zo cti a samouváženia, zo šiat starých dobrých zvykov, ňou
         mu odoberajú statočnosť a pietu, kazia pud usadlosti; maďarčinou ľud denne urážajú,
         tyranizujú, dráždia, do škody sáču, konečne a hlavne od základu vedú k nemravnosti,
         bezbožnosti a telesnosti. Rezultátom maďarizácie iné byť nemôže ako bieda, spojená s
         hlbokou nespokojnosťou. A čoho nedobije sama bieda, dotĺka na hanbu a posmech zopsutá
         administrácia v rukách ľudí nevzdelaných, prázdnych, a hlavne nesvedomitých. Po žni a kosbe
         biedy a správy zostáva sbieranie kláskov pre exekútora a kriminál. Preto umele zbedovaný
         ľud, aby zachránil aspoň holú kožu pred soschnutím a úbohé údy pred pomaďarčením, to jest
         pred schudnutím na skelet, beží upotrebiť posledné sily za more. A keď okúsil, že inde, v
         cudzej cudzote, je viac človekom než doma, keď poslal niekoľko dolárov do vybiedenej
         dediny, povstáva ľudová choroba, vysťahovalecká čuma, ktorá i dobré, nenatresnuté sily
         odoberá krajine a národu. Škovránky ochorejú, a keď im odchýlia dvercia, uletia s bôľnou,
         nepovedomou túžbou v chorých prsiach.
    </p>
    <p>
     Ján Greguš zalamoval rukami nad stavom veľkých i malých majetkov v dečickom kraji a
         nahliadal, že odpomôcť hynutiu nemôžu jednotlivci, i keby sa všetci spojili. Streštená
         politika, mysliaca len na dnes, a zlumpovaná správa zmarí každú námahu jednotlivcov. Štát,
         na žaloby, poslal do dečického kraja niekoľko maďarských, po slovensky neznajúcich
         preparandistov-nedoukov, aby poučovaly národ maďarským písmenám a zvukom. To malo ľudí
         udržať na otcovskej pôde! Liek, podávaný peštianskymi štátnikmi, chorobu mohol len zväčšiť,
         ako keby smädnému nasypali do úst soli alebo suchotinárovi prachu.
    </p>
    <p>
     Greguš chcel aspoň niečo urobiť: vzal so sebou inžiniera a s jeho pomocou sostavil
         hlavné črty plánu prípadného parcelovania ornej pôdy, pastvísk a lúk ohromného
         lutišičovského majetku. Azda rozdelením pôdy medzi ľud umenší sa zjavné hynutie národa, keď
         zarobené groše pôjdu na kúpy. Pravda, výsledok bolo možno očakávať len po rokoch a rokoch,
         predbežne nemal kto kupovať a obrábať parcely. No Greguš chytil sa do práce so svojou
         čudnou energiou a zručnosťou. Uzavrel postaviť pílu v panenských horách, aby ona prinášala
         osoh, pri ktorom by panstvo mohlo parcely lacno prepúšťať. Ustanovil prémie za najlepšie
         obrábanie klčovísk.
    </p>
    <p>
     Za týždeň bol plán hotový, sám inžinier obdivoval Jána, o ktorom zpočiatku myslel, že je
         lenivým človekom, požívajúcim sinekúru u bohatého pána, ktorý ani raz ešte nepobýval na
         svojich dečických majetkoch. Ešte viac sa čudoval, že z celého nevykuká oročka… len on
         dostal svoje, a Ján robil zadarmo.
    </p>
    <p>
     Paľkovi táto cesta bola osožná, on prvý raz videl a vedel i uvážiť železnú pracovitosť
         svojho otca, videl jeho svraštenú, starostlivú tvár, jeho zimničné, kŕčovité oddávanie sa
         raz pred seba vzatému dielu, jeho vážnosť a rešpekt, ktorý mali pred ním v Dečiciach a
         okolí. Videl, že zadovážiť si uváženie, stať sa samostatným, „svojským“ človekom nepostačí
         chvast a veľké slová.
    </p>
    <p>
     „Zdá sa len pletkou podeliť hotové, a hľa, koľko námahy!“ Čudoval sa mladý šuhaj. A keď
         chcel pomáhať otcovi s najlepšou vôľou, keď nazeral do kníh, rubrík a máp, ktorými jeho
         otec tak bystro narábal… s vnútorným zahanbením uznal, že on s celou svojou matúrou, s
         celým Jánom Odoakrom Kutálkom a mýtickým Babingtonom Papáčkom, s celým svetom „samostatnej“
         svojej múdrosti a pokročilosti nerozumie z toho všetkého nič! Práve tak málo, ako čo by ani
         čítať a písať nevedel. Ba či by sa i tu vyznal pán Odoaker? Pochyboval. „Taký som pritom
         sprostý ako z vajca vykľuvané kuriatko,“ uznával v sebe Paľko a veľké zámysly a ostré
         kritiky začaly sa v ňom nebezpečne podlamovať.
    </p>
    <p>
     Greguš poznal lepšie svojho syna než dcéru. On sa nezľakol jeho nafúkaných rodomontád,
         jeho zvonku nalepenej napuchrenosti a veku jeho neprimeraného kriticizmu: srdce šuhajovo
         bolo neskazené, na ňom nič nestihli zbabrať kutálkovci, hlávku mal bystrú, a keď sa trochu
         pomotala vplyvom všelijakých odoakrovcov, Ján bezpečne dúfal ju napraviť, nie slovami, ale
         príkladom a skutkom. Veď srdce bolo dobré! Pomýliť možno hlavu, ale dobré srdce všetko
         napraví. Len u koho je srdce skazené, zapľuhavené, zostáva pri mladých bludoch a napokon
         vyvinie sa na starého chlapca. Greguš brával synka všade so sebou, nenapomínal mnoho,
         nezahanboval ho, keď sa šuhaj rozmudrstvoval, ale ukázal mu, ako svet beží a ako čestní
         ľudia konajú, a ako metajú sa sem i ta „cingisiari“ pokrútených, neporozumených náuk, náuk
         nedopočutých od všakových prepadnutých, nevydarených, a preto ozlobených „babingtonovcov“.
         Paľko za čas trápil sa nad padnutým svojim ideálom, bolelo ho, že bol už tak blízko pri
         cieli „zdokonalenia toho ja“, a razom je tak ďaleko; no skoro ozdravel a začal rozumne
         myslieť.
    </p>
    <p>
     Dečické starosti Greguša zunovaly, jeho sily boly temer vyčerpané. Bol rád, keď zobral
         chlapcov na rebrinový voz, keď v okresnom meste napochytre vybavil svoje diela a jachal ku
         Kotlínu — k novým útrapám a starostiam, omnoho žeravejším, než boly lieskovské a dečické.
         Ale je to aspoň posledná etapa, potom už príde Havrané, rodina, Mária, Júlia, Mariška!
    </p>
    <p>
     Greguš nenašiel Hlaváňa doma, složil sa u neho, Martinka nechal u tetky Hlaváňky baviť
         sa s deťmi (Martinko robil už gavaliera malej Elenke Hlaváňovej) a s Paľkom šiel ho
         vyhľadať do Čitárne. Sľúbil panej, že obaja i s mužom prídu na večerný čaj.
    </p>
    <p>
     V Čitárni bolo neobyčajne živo. Okrem obyčajných hostí boli tam mnohí občania, ktorí
         neboli členmi, a keď i boli, nechodievali v pracovné dni do spoločnosti. Trapéza bola
         rozmnožená a puška so zdarom kolovala. Hlaváň skočil zpoza trapézy a vítal Gregušovcov. Ján
         badal hneď neobyčajné oživenie. V troch priestranných izbách tvorily sa skupeniny, ticho,
         no pritom rozčúlene rokujúce. Doktor Milanec chodil od skupeniny ku skupenine, od stola k
         stolu, podľa svojej neposednej obyčaje, Durina stál uprostred remeselníkov a kupcov a
         horlive im niečo vysvetľoval. Hlaváň zaviedol Greguša k stolíku, kde sedel kotlínsky farár
         Brezňan, Roháčik, Kuzmín a iní. Pri jednom zelenom stolíku tarokovali, pri druhom
         preferansovali. Okolo druhého stála hŕba verných kibicov. Ďurko Malatín vyzval hneď mladého
         Greguša na biliard, práve zhľadával súceho štvrtého na kolky. Mladý sečnák sa mu práve
         zišiel, už iste neostane sám v zlých. Polichotený Paľko vzal kyj… a cítil sa šťastným… už
         ho pokladajú za veľkého; čo len nedávno bolo zakázané, je už dovolené.
    </p>
    <p>
     Greguš dozvedel sa noviny: stražiansky škandál Zápyho o oživenie zaspatého, zabudnutého
         procesu pre sprotivenie sa proti priekrstu Kotlína na Kazán. Nik už ani nemyslel na proces,
         zrazu, pred dvoma dňami, dostalo asi päťdesiat občanov predvolanie pred vyšetrujúceho
         sudcu. Bolo zrejmé, že proces obnovili z politických cieľov, vplyvom akcie triumvirátu:
         Bükyho, Krausa a Varečkayho. Pod politickou lupou komár narastie na ichthyosaura.
    </p>
    <p>
     „A čo urobili Stražianci proti kostolnému atentátu?“ spýtal sa Greguš, ktorého ohromily
         zprávy.
    </p>
    <p>
     „Všetko, čo sa dalo,“ riekol Hlaváň, „na mimoriadnom konvente ad hoc — stal sa druhý
         škandál. Slúžny a klika poslali ta Vizyho.“
    </p>
    <p>
     „Bože môj, Vizyho,“ riekol staručký farár kotlínsky Brezňan, „Kolomana Vizyho, ktorý už
         dávno zabudol, že je cirkevníkom, a vôbec kresťanom. Pätnásť rokov neplatí do cirkvi ani
         krajciara!“
    </p>
    <p>
     „Ale má za sebou troch-štyroch krikľúnov,“ pokračoval Hlaváň, „najväčších korheľov a
         výstupnikov. Nestačil farár v konvente rozložiť, že svolal mimoriadny konvent, aby sa
         cirkev dohodla, ako pokračovať proti Marciho Zápyho zhanobeniu chrámu, kňaza, pohrebu,
         zneucteniu mŕtvoly, Vizy vyskočil na neho, besnel, skákal až pred oltár. Korheli revali, za
         nimi z ulice nasháňaná čvarga, hodne spitá. V klobúkoch drali sa do chrámu; našim praskla
         trpezlivosť, tichý ináč Ján Mikula skočil proti Vizymu, za Mikulom ako hromový oblak valilo
         sa rozhnevané množstvo. Chvíľa… a exemplum bolo by hotové… Štrbík postavil sa medzi Mikulu
         a Vizyho… Učiteľ Rybár, notár konventuálny, tíšil… Kaňúr mal svojich naporúdzi; a oni už
         uspeli jedného korheľa, ktorý si chcel zapáliť v chráme do fajky, vyniesť z chrámu. V
         osudnej chvíli zaznel organ na všetky mutácie a pedále fortissimo, a Berner začal svojím
         mocným hlasom Hrad prepevný. Rozčúlený ľud začal nevdojak spievať… búrne shromaždenie
         menilo sa každou chvíľou viac a viac na bohoslužbu… bolo po exemplu i po konvente…“
    </p>
    <p>
     Greguš sa zamyslel. Či naozaj Irena nie je v práve? Zasa naši chlácholili; farár vrhol
         sa medzi ľud a Vizyho, Rybár tíšil, Berner hral na organe! Tak to ide vždy. Hlaváň niekedy
         vlastným chrbtom schytal údery, namierené na hlavu Strakonického pri kortešačke. Tichý, no
         nepokojný a často i harangujúci Veles zachránil komisára, pri veľkom podvode in flagranti
         dolapeného. A on sám či nevyviedol Zápyho z hŕby rozľútených Havranovcov pri
         komasacionálnom vzbúrení? Greguš začínal nahliadať, že k nebývalým prechmatom posmeľuje
         malých tyraníkov ich bezpečnosť osobná, a nebyť jej, chovali by sa skromnejšie, tak ako
         inde. A nebude ináč, až raz naozaj potečie krv.
    </p>
    <p>
     „Nehovoril som?“ riekol Durina potichu Velesovi, tiež obžalovanému pre Kazán. „Či treba
         vymýšľať tam akési hlúpe meetingy? Tu to máme! Proces odpočíval už v archíve, a len čo vaši
         velikáši začali kutiť s novým demonštratívnym shromaždením, vytiahli ho na svetlo, a budú
         vás preháňať ako zajace! Nehovoril som?“
    </p>
    <p>
     „Ale, pán doktor!“ riekol Veles, „veď náš protest bol zákonný, nevyhnutný! Nuž či už
         máme si dať meniť mená našich miest, aby si nejaký šplhavec urobil tamhore zásluhu? Veď nám
         pán doktor Hlaváň zo zákona dokázal, že k tomu treba privolenia nášho!“
    </p>
    <p>
     „To je zavádzanie, pán Veles, číre zavádzanie! Nie o tom je reč, čo sa stalo na radnici,
         ale čo sa stalo pred ňou, po domoch, u Bachára, a potom agitácie, schôdzky, spev ulicami,
         keď ste zvíťazili!“
    </p>
    <p>
     „Bez schôdzok a poučovania nebolo by víťazstva… veď viete, ako to chodieva!“ už trochu
         malodušne povedal Veles.
    </p>
    <p>
     „Ja som ani doma nebol,“ riekol mešťan, ktorý sa pridružil k Velesovi, „kupoval som v
         Trnave hladné bravy a kukuricu!“
    </p>
    <p>
     „Nie, nie, pán Veles!“ rozrečnil sa Durina, hladiac si jemnú briadku okolo hladkých líc.
         „Len všetko podľa zákona, zákon je svätý. My sa musíme pridŕžať reálnosti a zákona… Hlaváň
         znal zákon, čo teda zvádzal ľudí? Ale sú páni, ktorí chcú nasilu chytro vyniknúť! Pri
         riadnych pomeroch zákonnou prácou vyznamenať sa je ťažko… Tam treba pokrok, práca, drobná
         práca… Ale hukom, krikom skoro staneš sa povestným. Tak to tí starí oddávna robili čo nám
         dobrého prinieslo hlučné svätomartinské shromaždenie roku 1861? Reči, povedačky, Piťu,
         toasty, a hlavne… nedôveru mocných, veľkých politikov… Čože nám prinieslo Memorandum, tento
         detinský škvár, idealistická makulatúra bez štátnickej múdrosti, bez realizmu a
         prispôsobenia k daným pomerom? Som hlboko presvedčený, že bez týchto národniarskych komédií
         boli by sme už dávno na čistej, hojnej paši. A treba bolo vyrukovať s Okolím? a podráždiť
         celú krajinu? Ani so školami nebolo všetko kóšer. Sami sú si príčinou, že ich zavreli. Ach,
         starí odžilci vždy len hnevali a dráždili mocných, ako komáre slona! Bolo by na čase
         nepočúvať na húkanie temných starých sov!“
    </p>
    <p>
     Vales sa utiahol, dal si dve deci so sódou a celý zbalamutený, pomýlený čušal v kútiku,
         potom vstal a ticho šepkal s mešťanmi. Šepkanie s ľuďmi, nemajúcimi pevnej postate pod
         sebou, je vždy znakom nečistých zámerov.
    </p>
    <p>
     Milanec s radostnou zlosťou na tvári pozeral na skupeniny mešťanov, na ktorých bolo už
         poznať nedorozumievanie, váhanie, ba už i ustrašenie. Zvlášte tešilo ho, že to všetko musí
         pozorovať Greguš i Hlaváň. Ponížením ich mienil rásť, keď im váhy ubúdalo, on cítil svoju
         dôležitosť. Jemu bolo všetko jedno, hoci urobiť „tabulam rasam“ a potom znova stavať.
         Vžíval sa do zlosti, takže niekedy sám sa pozastavil nad vzrastom horkosti vo svojom srdci.
    </p>
    <p>
     „Naše semeno klíči!“ riekol Durinovi s nahorklým úsmevom.
    </p>
    <p>
     „Ale pomaly, pomaly! Ja bych to chcel razom rozrumiť ako ekrazitom! Pozri tam tie
         protivné tváre okolo Greguša… Tí mudrci ešte ani nevedia o tom, že sa im vojsko kláti!“
    </p>
    <p>
     „Počkaj, musím ich trochu poštekliť!“ Milanec sadol si ku Gregušovi… Už viac ráz chcel
         ho vraj navštíviť v Havranom, ale dozvedel sa, že ho niet… Azda dovolí po tieto dni. Potom
         rozprával mu o svojich prácach. Pýtal sa ho, či už čítal najnovšie dielo Babingtona
         Papáčka, Konkrétna metafyzika čistého Nerozumu.
    </p>
    <p>
     Greguš bol plný starostí a nemohol o nich nehovoriť s Milancom. No narazil na čudnú
         chladnosť… Milanec bol taký tichý pri jeho starostlivých slovách, ako by všetky na hromadu
         stisnuté prenasledovania slovenskej spoločnosti dialy sa niekde na mesiaci. Milanec staval
         sa chladným a všetko mu bolo ľahostajné… netýkalo sa ho. Každé prenasledovanie, o ktorom
         hovoril Greguš, pokladal za malichernosť, kostolné škandále za nepatrné nepravidelnosti.
         „Hovorme radšej o svojich milých,“ riekol konečne, „dúfam, že dovolíte navštíviť vašu
         vzácnu rodinku! Už dávno túžim vidieť váš krásny dom, ale nie pri huku a tartase
         všelijakých rechtorov a mlynárov! Tak, keď je ticho, keď krásny život rodiny tečie svojím
         tichým prúdom. Len tak možno požiť sladkosti životné, a to je náš najvyšší ideál!“ I začal
         dôkladne objasňovať svoje náhľady a systémy. Greguš pozrel na neho ospanlivo a nič
         neodvetil. Milanec mu bol už protivný.
    </p>
    <p>
     Ani trapéz nebol veselý a hlučný, hoci bol tak husto obsadený. Ignác pokúsil sa o žarty,
         ony nenachodily ozveny. Mnohým nevychádzal z umu proces a jeho možné následky. Durinove
         proroctvá boly všetko pesimistické, ony šírily sa rýchlo… Pri trapéze zjavily sa rozličné
         mienky vzhľadom na proces, najprv dve, potom tri, potom roztrhla sa spoločnosť na atómy,
         koľko ľudí, toľko mienok, ba viac, lebo od biliardu pribehnuvší Malatín mal sám tri mienky.
         A vlastne nemal ani jednu, lebo myslel na novú komédiu, ktorú prekladal z francúzskeho, to
         jest zo zlého českého prekladu, a český preklad bol sfercovaný z mizerného nemeckého. Čo
         zostalo po takejto procedúre z francúzskeho pôvodného „espritu“, ľahko si domyslieť.
         Rukopis nosil v bočnom vačku, korigoval ho pri pive na kolene, na prechádzke okolo Kotlinky
         a žaloval sa, že mu dáva mnoho roboty. Spoločnosť sa skoro rozišla.
    </p>
    <p>
     „Mne sa nepáči vaša nálada,“ riekol Greguš Hlaváňovi na ceste domov, „sme ešte len pred
         prvou borbou, a vojsko je smutné!“
    </p>
    <p>
     „Nezabúdajte, že sú to všetko najviac nováčkovia v borbe. Či je tomu dávno, čo nevedeli,
         čí sú? Veď sa oni ostrieľajú!“
    </p>
    <p>
     „Mne sa zdá, že vaši chránenci nedobré semeno sejú! Čo to do mňa hučal váš Milanec? Že
         vraj treba ustúpiť od všetkých plánov, a oni majú sľúbené, že nebude nič z vašej kotlínskej
         pravoty. Aby sme cele zamĺkli — i oni odvolajú obžalovanie päťdesiatich občanov. Nechcel
         som ušiam veriť! Veď by to bol formálny reverz, formálne svätokupectvo! A mladý človek!
         Obor! Kdeže je tá ich obrovskosť? Začal flautovať o mieri, o pôžitkoch životných, o užívaní
         a požívaní mladých sladkostí — to že je vraj ich ideál. Seba vraj treba ctiť, len seba
         zdokonaliť a vyvýšiť… A vždy len Kutálek a Kutálek! Ale povedzte mi už raz, akého to
         človeka máte na Rorátke? Aký to fenomén?“
    </p>
    <p>
     „A tam ho Boh vie! Pred obedom chodí ku Kuzmínovi; hovoria, že pracuje pomaly a
         nedôkladne. Musia za ním prezerať každú zmenku, každý riadok, každú číslicu. Vedomo,
         duchovnému obrovi je „šmafú“ päť alebo desať, Brezová alebo Brezno, Frankfurt alebo Erfurt,
         Smolinský alebo Záleský. To sú pre takého obrodenca veci malicherné. Ale o povýšenie platu
         už zadal prosbu — po mesačnej službe. Keď pero omočil po prvý raz, už smýšľal o povýšení
         platu. Potom celý deň sedí doma… nik ho nevidel. Durina tvrdí, že sa pripravuje na
         doktorát, ale Milanec nedávno zjavil s dôležitou tvárou, že Ján Odoaker Kutálek tvorí akési
         kapitálne dielo, ktoré ma všetko osvietiť, postaviť na pravidelnú osnovu. Ním dokáže, že
         všetko, čo dosiaľ bolo, nestojí deravú grešľu. Volajú ho vraj majstrom… Viete, u nich každý
         ,tvorí‘ a každý je ,majster‘… Takými sa už narodili. My sme sa deťmi narodili.“
    </p>
    <p>
     V kancelárii Hlaváň začal už melancholizovať. Vyrozprával Gregušovi, aké márne boly
         všetky protesty a žaloby pre Varečkayho prečin na koncerte. Všetky telegramy boly márne,
         márne sám bežal do Pešti! Naopak, Roháčika a Hlaváňa udali pre sprotivenie sa vrchnosti.
         Roháčika, ktorý vlastne všetko utíšil… že vraj búril so stola a hromžil na maďarskú
         národnosť. A tak Šimonovič má svoju ranu (bol tri dni a tri noci medzi životom a smrťou) a
         dvaja ľudia súdne vytriasanie… Konečne, nám nič nemôžu urobiť… hoci, ktovie! U nás je
         proces lotéria!“ Hlaváň buchol na hrubý sväzok aktov.
    </p>
    <p>
     „Pomyslite si! Kuklišov proces som prehral pri prvom fóru! Hlavu by som bol vsadil! Vec
         je jasná ako slnko. Nároky žalobníkov nemajú pražiadneho základu! Juridické absurdum… Ale
         tu ho máš! I do tohto čisto privátneho diela trkol nejaký politický čert! Vlezú nám do
         pozemkovej knihy, potom vyškrabuj to von, útraty, mrzutosti, a to bude ešte s Bohom, keď
         prvý súd neostane naozaj v platnosti. Nemyslím, neverím. Ostatne, dnes u nás všetko je
         možné! Všetko, čo napravili zriadením súdov, všetko už čert pohubil, dnes sme horšie než
         pred zriadením. Jedz chytro, čo máš na tanieri, lebo ti to nie je isté na ceste od taniera
         k ústam! Nikde na svete neprenášajú tak politickú borbu do diel súkromných ako u nás. To už
         nie je politická borba, to je zabíjanie… Vec nezastane pri politicko-súdnej prehánke — do
         vačku ti ide politická intriga. Inde boria sa strany, systémy, u nás každá borba mení sa na
         vražedné pirátstvo. Nicht Schlacht, Schlachten ist’s zu nennen!“
    </p>
    <p>
     Včasne ráno Greguš s chlapcami viezol sa železnicou do Stražian. Už túžil po domácom
         krbe, každá hodina von z domu bola mu odporná. Mária predstavovala sa mu v dávnej mladej
         sviežosti, on pocítil mladú túžbu po nej. Lejla mu neschádzala s mysle, a jeho gazdovstvo
         tiež čakalo na pána. Toľko trudil sa za Andreja, ukáže mu hotové rezultáty, ukáže mu svoju
         bezzištnosť osobnú, ale i zištnosť za svoju vec, za kotlínsky kraj! Nemožno, žeby
         neobmäkčil jeho zatvrdnuté srdce!
    </p>
    <p>
     Koč ho čakal na stražianskej stanici. Ján chcel zastaviť sa na fare a potom rovno domov.
         Už bežal s chlapcami k vozu, tu počul známy hlas:
    </p>
    <p>
     „Herr Direktor! Warten!“
    </p>
    <p>
     Skladanský sa pred ním zjavil… Matej bol s Ďurkom dosiaľ každý deň na stanici, len dnes
         zmeškal, a práve dnes prišiel Gažo a nevedel, čo počať na pustej stanici. Voza nebolo. Od
         kočiša Gregušovho dozvedel sa, očakáva pána. Zostal a čakal na kotlínsky vlak.
    </p>
    <p>
     „Hádam len odveziete sprepadeného Švába do svojho raja?“ Skladanský hovoril s milou
         fidelitou, s priateľskou otvorenosťou.
    </p>
    <p>
     Greguš sa zaradoval Skladanskému, až sám sebe sa divil. Pocítil takú radosť, ako by bol
         zrazu uzrel najbližšieho pokrvného alebo priateľa z dávnych čias. Nepostrádal ho, keď ho
         nebolo, ale keď sa zjavil, všetko okolo zjasnilo sa mu. Bol rád, že svet slovenský opäť
         zrkadlí sa v duši a v očiach umného cudzinca. To naše, i to všedné naše dostáva ceny, keď
         ho môžeme ukázať, keď pozorujeme, ako ho iní, cudzí ponímajú a cenia! Hja, umenie je veľká
         vec! Bez neho národy umierajú suchotinami.
    </p>
    <p>
     „Ale dovolíte zastaviť sa na fare?“ spýtal sa Greguš Skladanského. „Máme zasa nové
         vojny, chcem byť ešte dnes so Štrbíkom!“ Gažo pozrel na Jána nedôverčive: či ho nejde azda
         posmievať? Či hádam nešípi, že i jemu chce sa na faru. No Gregušovi sa ani nesnívalo: duša
         jeho bola plná starostí a žiaľov pre strašný stav vecí verejných, plná starostí o Štrbíka,
         ktorý tak razom stal sa tuho napádaným človekom.
    </p>
    <p>
     Zastali pred farou a prešli rovno do farskej kancelárie. Skladanskému udrela krv do
         tváre, keď prechádzal popri chodbe, v ktorej lúčil sa s Ruženkou. Chodba bola v najväčšom
         poriadku, vylíčená, vyutieraná, ale prázdna. Na celom dome spočívala tichosť letného
         dedinského, mŕtveho dňa… Farárka s deťmi bola v záhrade…
    </p>
    <p>
     Štrbík vítal hostí srdečne… Nad príchodom Gažovým sa nezadivil: on ho očakával. Greguša
         priamo hrešil, že tak dlho mešká, keď doma strecha blčí. Novosti boly dosť divé…
    </p>
    <p>
     „Ach, to bude zaujímať drahého majstra!“ riekol, „preto mu popredku vzdávam vďaku za
         nákres kotlínskeho škandálu… videl som ho v Leipziger Illustrierte.“
    </p>
    <p>
     Skladanský sa zamračil… On nákres poslal len z vrtochu… nemyslel, že príde na oči ľuďom,
         ktorí tam boli. Vyzeralo to, ako by sa chcel niekomu naväzovať… Nakreslil Varečkayho,
         podporovaného bôklinovskou figúrou Burdulovou, ako ženie žandárov proti vzdelanej
         spoločnosti. Podpis bol: „Die Wahlen in Ungarn.“
    </p>
    <p>
     Štrbík rozprával: on s kurátorom Kuklišom udal Zápyho na súde pre kostolnú výtržnosť. Na
         oznámenie neprišla nijaká odpoveď. Zápy veselo úraduje, no proti Štrbíkovi, Mikulovi a
         desiatim glejárom zaviedli vyšetrovanie pre búrenie proti maďarskej národnosti. Jána Mikulu
         v noci vytrhli zo sna, nedali sa mu ani odobrať od ženy a zavliekli ho do väzenia, tam že
         ho opravdive moria.
    </p>
    <p>
     „Bol som už i ja vypočutý okresným sudcom,“ riekol Štrbík, „pýtal odo mňa pohrebnú
         kázeň, dozvedal sa, či som vychvaľoval buričov, nepriateľov vlasti, hurbanistov, viedenskú
         kamarilu! Tak namiesto, aby vyšetrovali toho, z koho pohoršenie pošlo, vláčia nás po
         súdoch!“
    </p>
    <p>
     „Už mali i starého Pavla Mikulu vyhrabať z hrobu!“ riekol Greguš a tvár jeho ako by bola
         ostarela. „To sú ozaj hrozné veci!“
    </p>
    <p>
     Skladanský už dosť dobre rozumel rečiam priateľov a skoro vybadal, že zasa ide o nejaký
         nový hrdinský kúsok. Bol nepokojný. Pomaly srastal tak so všetkým, čo videl, že hneval sa
         sám na seba, že ešte málo rozumie záujmom týchto nových priateľov, nových ľudí. Rozumieť
         rozumel faktom, ale prečo tie fakty takým rozčúlením naplňujú jeho nových priateľov, toho
         sa nevedel dopiadiť, docítiť… On vždy porovnával pravidelné pomery vysokokultúrnych národov
         a štátov s uhorskými a nemohol pochopiť, prečo môže byť vecou vážnou, že Slovák sedliak
         dostane maďarský prípis… „Nech ho roztrhá!“ myslel si. „Kto by sa opovážil nemeckému
         sedliakovi poslať prípis francúzsky?“
    </p>
    <p>
     „A to nie je všetko,“ referoval Štrbík, „pre mimoriadny konvent, ktorý Vizy znemožnil,
         máme nové otázky. Húževnatosť majú naši nepriatelia a my jej nemáme. Oni idú do krajných
         konzekvencií, a my ostávame temer vždy na pol ceste. Ubi ty Strakonického desať ráz, ako sa
         mu to stalo pri rozličných voľbách, po jedenáste ti pôjde čelom do múru! Na môjho Bernera
         poslali Butafického, Rybára stíhajú. A práve pred chvíľou bol tu kostolník, že Rybárovi
         zhabali celú školskú bibliotéčku!“
    </p>
    <p>
     Greguš znepokojený, smutný chodil neobyčajne rýchlo po farskej kancelárii. Už uveril, že
         prenasledovanie je naozaj všeobecné a zachádza i do súkromných diel, namierené je proti
         osobám a ich každodenným záujmom. Pri všeobecnej borbe za takú alebo onakú ideu, pravú či
         nepravú, oduševnením premáha sa zmalátnenie, dumal Greguš. Všetko veľké povstalo z
         oduševnenia. Keď vezmú národu oduševnenie, ako by mu dušu vzali. Môžu sa ľudia boriť za dve
         oproti sebe postavené myšlienky, smerujúce k všeobecnému blahu, a pritom môžu bývať pod
         jednou strechou… Ale keď so surovým násilím bijú jednotlivca, z politickej zášti ničia jeho
         súkromné jestvovanie, ťažko, preťažko je podňať duchov! Nás už ubíjajú vo vlastných
         chudobných hniezdočkách. Či nepríde raz zdanlive smiešna idea o vysťahovaní sa zo zeme
         otroctva na vážny pretras? Onomu veľkému človeku slovenskému, ktorý to raz smelo vyriekol,
         v povedomí ťažkosti národného otroctva, smiali sa a nazvali ho fantastom a ideológom,
         bubeníkom! Mladý kýsi nevďačník v pamflete ho preto napadol, keď už ležal v tichom
         dedinskom hrobe. A hľa, neprešlo mnoho lustier, a vec nadobúda aktuality a skutočnej váhy!
         Neuteká už dnes ľud z Dečíc za oceán? Nie je to parciálne vysťahovanie národa! Neradno je
         smiať sa slovám národných géniov. Oni majú vždy pravdu, keď i pravda nezjaví sa hneď a
         práve v takej forme, ako si to mysleli. Slovenský národ, ak takto veci ďalej pôjdu, ocitne
         sa v stave večného sťahovania.
    </p>
    <p>
     Greguš vysvetlil Skladanskému, o čo ide; Štrbík, celý rudý pohnutím, peknou, na
         univerzite nemeckej nadobudnutou nemčinou objasnil mu všetko, čo bolo potrebné, aby
         pochopil zvláštne pomery, záujmy, borby a surovosti slovenského života na každom poli…
         Skladanský svojím dôvtipom, slobodným pohľadom a slobodnou dušou začal vžívať sa do
         spletených slovenských diel. Ak i zdaly sa mu niektoré fázy národného boja malichernými,
         nazrel, že pre týchto ľudí sú ony bôľne, a tak dôležité… Malinká triesočka je tiež
         malicherná, ale v päte zadretá celého človeka umorí a ochromí. Medzi Skladanským pod
         titanskými lipami u Andreja, a medzi Skladanským na stražianskej fare bol už veľký rozdiel.
         Mnohí bližší ľudia, navštevujúci zavše Slovensko, nevnikli tak rýchlo a hlboko do
         slovenských diel a pomerov ako cudzí umelec. Umenie otvára širšie horizonty, lacné
         škriblerstvo i obyčajné úži.
    </p>
    <p>
     „Nie, už je čas!“ riekol Greguš, obrátiac sa k hosťovi. „Ja nesmiem ďalej slúžiť vášmu
         priateľovi Lutišičovi… Keď už idú nám na osoby, na hrdlá, zradou by bolo ctiť ich jednu
         osobu, prijímať v dome, starať sa o jej hmotné záujmy. Hľa, pán Skladanský, našich berú,
         žobráčia, a ja…“
    </p>
    <p>
     „Čo bude na mne, ja všetko urobím!“ srdečne riekol Skladanský, ani sám nevedel, akým
         prúdom pritiahnutý do týchto cudzích mu krážov. Idea je mocná. Ona hľadá a nachádza si
         médiá, o ktorých sa ani nesníva suchopárnym politikom.
    </p>
    <p>
     „Nesmieme sa prenáhliť,“ riekol Štrbík, „ja som o tom často premýšľal! Ešte neprišla
         taká chvíľa, ktorá by Andreja mocne posotila na jednu alebo druhú stranu. Veď sú i trpné
         prírody, i ony majú svoje oprávnenie.“
    </p>
    <p>
     „On nesmie byť proti vám!“ zavolal Gažo a vstal s divánika. „Tu moje čestné slovo! On
         musí zastať vás, keď bude zle. Mám nad ním istú moc, hoci sa často vymyká zpod nej.
         Neodídem od neho do jesene. Andrej nesmie tupo hľadieť na vaše útrapy…“
    </p>
    <p>
     Skladanský bol krásny vo svojom oduševnení; z jeho očú sršaly šľachetné blesky. Bielu
         päsť zaťal, ľahký rumeň pokryl jeho líca. U neho všetky veľké skúsenosti životné, znanie,
         nazeranie, umenie, nerodily blazeovanosti, ale keďže všetko chápal úprimne, horúco, ony u
         neho zrodily túžbu po novom, spôsobnosť vžiť sa do nových vecí, do nových foriem.
    </p>
    <p>
     Greguš a Štrbík veľkými očami hľadeli na cudzinca, ktorý razom stal sa im takým blízkym,
         necudzím, rodným. Možno, v ňom zovrela slovanská krv, čo i preriedená inou. Býva to, že
         ľudia cudzích sfér vžijú sa hlbšie do sveta národného než vlastní synovia národa.
    </p>
    <p>
     Dvere na kancelárii rozletely sa rázne a Jozef Kaňúr vrazil do chyže, trímajúc pod
         kabátom veľkú koženú téku. Jeho energická tvár, inokedy tichá, ukazovala zrejmé stopy
         bázne, chvatu, netrpezlivosti.
    </p>
    <p>
     „Prosím vás, preboha!“ vyrazilo sa mu z bledých úst, „žandári za mnou idú, skryte túto
         téku. Zle bude, ak ju dostanú do rúk! Nejde o mňa… ide o mnohých!“
    </p>
    <p>
     Vtom blysly sa pod oblokom žandárske bajonety.
    </p>
    <p>
     „Už sú tu! O mňa sa nestarajte, pán farár, nemohol som inam ukĺznuť, obkolesili ma ako
         divú zver. Len téku opatrite…“
    </p>
    <p>
     Kaňúr podával Štrbíkovi toboľu, ktorý ju chytro prevzal, ale bol vo veľkom zmätku. Z
         obloka zazrel i mladú, vylízanú tvár žandárskeho poručíka. Vo farskej, ináč pustej
         kancelárii bola iba jedna vysoká kasňa s úradnými listinami, stojan s matrikou, diván a
         neveľký stolík. Iste budú prekutávať… ako zodpovedať, keby toboľu našli medzi úradnými
         cirkevnými listinami? Teraz, keď „upomernená“ cirkev žerie vlastné svoje deti, exekvuje a
         fiškálmi stíha! No pomoc bola súrna. Otvoril zásuvku malého stolíka. Zásuvka bola malá,
         téka ta nevošla, a zásuvka nadto preplnená bola papiermi.
    </p>
    <p>
     Vtom rýchlym krokom vošla do chyže Ruženka. Ona zpoza záhradného plota videla bežať
         Kaňúra so známou jej tékou a skoro za ním žandárov s poručíkom. Sestre neriekla ani slova.
         Položila prstík na karmínové pery, srdce jej tuho zabúchalo, nie strachom, ale akousi
         smelou radosťou nad tým, že pochopila, prečo Kaňúr tak beží. Nič ďalej nerozmýšľajúc, šibla
         druhým koncom chodby a šťastne predišla žandárov… Možno, zíde sa jej prítomnosť!
    </p>
    <p>
     „Dajte sem!“ riekla, vidiac, ako Štrbík s Gregušom márne sa vozia s tékou, a vytrhla ju
         z rúk švagra… Vtom zazrela Skladanského. Temný purpur pokryl jej tvár a oči jej zalisly sa
         čudným ohňom… Skoro by sa bola zmiatla! Nečakane, temer divom božím zazrela toho, ktorý jej
         búril nočné sny i denné rozmýšľovania! Jeho milý zjav, ďaleký a nemožný, bol sladkosťou a
         okrasou jej dievčenských, nevinných mátožení, predmetom blúznivej túžby, nie chorobnej, ale
         predsa túžby takej ďalekej a fantastickej, že na jej vyplnenie ani raz nepomyslela. A hľa,
         práve v tejto chvíli, v tomto čudnom jej zakročení zjavil sa on! Zmätenie jej skoro prešlo,
         usilovala sa nevidieť Skladanského, a naraz pocítila, že ju jeho prítomnosť posilňuje.
         Čudná smelosť skrsla v jej nežnej panenskej hrudi.
    </p>
    <p>
     Dvere sa rozletely dokorán a na prahu ukázala sa drobná figúra vyšnurovaného žandárskeho
         poručíka a dvaja žandári. Každý z nich bol ako cestujúci arzenál: s puškou, bajonetom,
         šabľou, revolverom v koženej kapse nad stehnom.
    </p>
    <p>
     Ružena, držiac veľkú naplnenú téku na ľavom ramene, cele otvorene, tichým domášnym
         krokom išla priamo oproti prišelcom. Ako sa tešila zo svojej tichej rozhodnosti! Skladanský
         zaťal päste a bol hotový vyrútiť sa na cestovné arzenále, a najmä vyfinteného poručíka…
         Živý by nevyšiel zpod jeho žilnatých rúk, nech sa len dotkne devy… Ružena pozrela na
         poručíka rovným, chladným pohľadom, nezastavujúc sa ani na chvíľu. Oficier, prekvapený
         ženským zjavom, salutoval dáme a dal jej priechod. Žandári, vidiac salutovanie
         predstaveného, rozstúpili sa a Ružena pokojne, bez chvatu minula ozbrojenú Scylu a
         Charybdu. Téka bola zachránená.
    </p>
    <p>
     Skladanský horel oduševnením! Bola to pre neho scéna, o ktorej sa mu nesnívalo: do
         čistej prózy životnej prenesená báseň Tassova! Ruženka bola vo svojej duchaprítomnosti, vo
         svojej imponujúcej, rozumnej, tichej rozhodnosti taká krásna, taká ďaleká každej banálnej,
         neženskej romantiky, taká prostá a pritom taká milá a milotou víťaziaca, že Gažo v tej
         chvíli prisahal sám sebe:
     <emph>
      ona
     </emph>
     musí byť mojou ženou! Keď mizla za
         komediantským falošno-vojenským sprievodom, zdalo sa mu, že musí za ňou, že je chabo a
         biedne nechať ju na druhej strane ozbrojených troch mužov. No skoro zbadal, že tu ide ešte
         aj o iné veci.
    </p>
    <p>
     „Odpusťte, velebný pane!“ riekol poručík, chmatkajúc sa za tenké fúziky (to bol ten istý
         junák, čo velil žandárom pri kotlínskom koncerte), „u vás skryl sa človek, ktorého hľadám
         menom zákona!“
    </p>
    <p>
     „Pán poručík,“ obrátil sa Greguš, vidiac farára zanemeného hnevom a prekvapením, „vy
         nemáte práva vnikať do poriadneho domu s ozbrojenou silou! A ešte do fary!“ Greguš hovoril
         s flegmou, slovo ukladajúc ku slovu.
    </p>
    <p>
     Štrbík sa spamätal.
    </p>
    <p>
     „Toto je úradná miestnosť,“ riekol, „ak ste tu po úradnej povinnosti, teda by ste mali
         vedieť, že úrad s úradom neobcuje hneď s brachiom.“
    </p>
    <p>
     „Prišiel som si pre krstný list, velebný pane!“ ozval sa Jozef Kaňúr.
    </p>
    <p>
     „So mnou, ako s farárom, stránky slobodne obcujú,“ riekol Štrbík. „Kde máte nejaké
         plnomocenstvo?“
    </p>
    <p>
     „Odpusťte, velebný pane!“ riekol poručík a vyňal zpoza zapätého kabáta slúžnovský rozkaz
         chytiť Jozefa Kaňúra a predviesť hneď pred slúžnovský úrad, „nie ja som vinen, že musím
         rozkaz plniť práve na tomto mieste, ale…“
    </p>
    <p>
     „Tu som!“ riekol ticho Kaňúr a predstúpil pred poručíka. Poručík mihol na žandárov;
         jeden predstúpil a stiahol Kaňúrovi ruky prihotovenou retiazkou, retiazku skrútil dva razy
         a Kaňúra posotil surovo k dverám. Do izby bol sa vkradol i mladý Paľko a hľadel ustrašenými
         očami, čo sa tu deje.
    </p>
    <p>
     „Elore!“ surovo zareval žandár.
    </p>
    <p>
     „Viažte, putnajte, ale sácať sa nedám!“ zavolal Jožko Kaňúr a obrátil sa tvárou k
         žandárovi, zdvihnúc sputnané ruky dohora. Tvár zmužilého stolára už nebola ustrašená, iba
         zuby mal zaťaté od bôľu. Žandár tak tuho bol skrútil retiazku, že ohnivá rezaly sa Kaňúrovi
         do mäsa, soškrably kožu, takže krv tiekla po rukáve bielej košele. Kaňúr pošiel rovno ku
         dverám, pohrkávajúc retiazkou. Za ním išli žandári s poručíkom. Štrbík s Gregušom stáli
         bledí, temer skrúšení nad svojou bezpomocnosťou. Paľko položil hlavu na matriku, nevydržal,
         hlasno zaplakal. Prišlo mu hrozne ľúto, keď videl otca v bezvládnom, uníženom položení;
         ľúto mu bolo statného Kaňúra, keď videl, ako stisol zuby, aby neskríkol od bôľu.
    </p>
    <p>
     „Dva razy mu ju skrútil!“ rozčúlene, plačlivým hlasom riekol Paľko. „Krv mu tiekla! Ja
         som videl krv na retiazke i na košeli!“ Paľkovi prišly na um Kutálkove smelé chvasty. „Toto
         je život,“ podumal, „a nie Kutálkov ,systém‘.“
    </p>
    <p>
     „A tak teda už to ide zo sál a chrámov do bytov a útulkov domácich!“ riekol Štrbík.
         „Mrzí ma, že som vydal na prvé slovo toho šľachetného človeka!“
    </p>
    <p>
     „Kaňúr je junák, on zmužile prenesie svoj údel, ale aký dojem bude mať na iných jeho
         áreštovanie?“ riekol Greguš. „A o to im ide. Ducha ubiť. Pekelno-múdra politika. Ak sa im
         podarí ducha uhasiť, telá im padnú samy v korisť. A potom nájdu sa i naši, čo idú ducha
         uhášať!“
    </p>
    <p>
     Ruženka bystrým krokom vbehla do svojej izby a skryla téku pod podušku svojej malej,
         úzunkej postieľky. A už na ňu zabudla… Pred očami stál jej už len Gažo! Bože môj, čo ho
         donieslo práve v takú minútu? Ach, aký je milý! Akým strašne blízkym stal sa jej v tom
         čudnom momente, on, ktorý prišiel sám, nevolaný, nečakaný, a ako by bol s neba slietol. Čo
         si pomyslí o nej? Ako sa to všetko stalo? Či sa neukázala ľuticou, či nebola drzá, divá? „A
         čo je potom!“ podumala. „Čo ma po mienke cudzieho človeka!“ Že cudzieho? Ach on jej bol už
         tak svoj ako ani švagor, ani sestra, ani nik na tom božom svete! Ale práve nečakané
         sblíženie ju desilo. Chodila po izbe zahanbená a prisahala si, že nevyjde, zakiaľ je v dome
         Skladanský… Nevyjde ani za svet! Bála sa ho a s bázňou spojovala sa túžba aspoň cez oblok
         vidieť jeho tvár, jeho postavu.
    </p>
    <p>
     No za Ruženkou prišli páni sami. Ona stala si k oblôčku a pozerala tavon. Skladanský
         hľadel do písem, ktoré Greguš prezeral, a až teraz pochopil, prečo sa Kaňúr väčšmi bál o
         mapu než o seba. Tam boly všetky písma, listy, listiny bezmennej „spoločnosti“, celý
         menoslov „klinov“, pravidlá, listy rozličných osôb, účty, kvitancie, mená darcov, mená
         obdarených, návrhy, plány. Nepadá ani najmenej na váhu, že všetky dokumenty dokazovaly len
         zákonné, čisté, šľachetné snahy, že svedčily o vysokých cieľoch mravných, o práci na
         pozdvihnutí, vzdelaní národa, o dobročinnosti! Že boly svedectvami pekného ducha medzi
         priemyselníkmi. To všetko by nič nevážilo pri schvátení spolkových papierov. Čo by sa bolo
         dalo narobiť z Kaňúrových dokumentov vlastizrady, koľko panslavizmu, koľko búrenia! Ani na
         sto vozov pod pavúzmi nepobral by to všetko. Koľko čestných ľudí bolo by prišlo do
         nezávidného položenia, do podozrenia, k stratám, k prenasledovaniu! Veď keď je vlastizradou
         zaspievať si polonáboženskú pieseň Kto za pravdu horí, ako by nebolo velezradou prispieť na
         veniec dobrovoľníkovi-veteránovi, vyslať mladého tovariša na národné slávnosti, darovať
         obci sto brošúr protipálenečných, rozpredať pekné reprodukcie Věšínových obrazov?
    </p>
    <p>
     Veniec, zdrapený s rakvy starého Pavla Mikulu, ležal na slúžnovskom stole ako „corpus
         delicti“ a zločincov hľadala Zápyho polícia celý týždeň neúnavne. Vláčili mladých ľudí na
         úrad, kutali po domoch. Jozef Kaňúr videl, že pod zámienkou, hlúpou a bezpredmetnou, idú
         vlastne terorizovať mladší, myšlienku národnú chápúci svet, zašiel sám k slúžnemu a vyznal,
         že veniec on sám kúpil, stuhu sám pripevnil, nápis sám i vydumal i dal vytlačiť v Kotlíne.
         Takým činom myslel prekaziť pohon a teroristické, koncakraja nemajúce vyšetrovanie. Keď
         našli pasáci mŕtvolu dvanásťročného dievčaťa v Kotlinke, možno obeť vraždy, úrad sa ani
         neobzrel o to, devušku zahrabali, nebolo najmenšieho vyšetrovania. Ale veniec! To je už
         druhá vec! Vyšetrovali ju už štrnásť dní! Všetky súrne diela správy okresnej ležaly, no
         protokoly v Kaňúrovej vencovej veci rástly do neuveriteľných rozmerov.
    </p>
    <p>
     Prepustili Kaňúra v pokoji, ako by nič. To bolo umnému Kaňúrovi podozrivé; začal šípiť,
         že musely byť prezradené iné veci. Badal to zo slov slúžneho, ktorý sa čosi preriekol o…
         písmach, o protokoloch… Preto Kaňúr ponáhľal sa domov… a tu už zpoza múru zazrel žandársku
         patrolu s poručíkom. Nešiel rovno, ale šibol ako pstruh záhumním, doma schytil stodolu (tak
         volaly kliny svoj archív) a vyšiel na ulicu. Zbadali ho, zastavili mu cestu do mesta i do
         poľa, takže fara bola jediným azylom pre jeho drahocennú „stodolu“. Takým činom dostal sa
         Jožko Kaňúr do fary.
    </p>
    <p>
     „Ruženka, vy ste sa narodili pre slávnejšie časy, ako sú naše!“ riekol Ján Greguš a
         pohladil devu po líci. Ono bolo trochu zblednuté, Ruženke až teraz, po prestatom
         dobrodružstve, stiahlo sa úzkostlive srdce. No ono by sa bolo iste menej tuho stiahlo, keby
         nebolo bývalo toho veľkého prekvapenia: on, sám, stojí tu pri jej malom stolíku a prezerá
         listiny, ktoré tak čudno zachránila pred dravým vtákom.
    </p>
    <p>
     Greguš ponáhľal sa domov, no zdržali ho na kus šunky… Pani farárka bola taká milá so
         svojou chudou, no príjemnou, vľúdnou tváričkou. Farár šiel dať zákusku furmanovi… Ruženka
         zostala na chvíľku sama so Skladanským, zahĺbeným do listín. Nechcelo sa mu nijak z útulnej
         izbičky.
    </p>
    <p>
     „A toto mohlo byť nejakým prečinom?“ spýtal sa Gažo, obrátiac sa s celou tvárou k
         Ruženke. Ona stála pri dverách na skoku, ísť pomôcť sestre. No Skladanský nemyslel na to,
         čo hovoril, nemyslel na soznamy mien a kvitancie, ktoré boly pod jeho prstami, ale myslel,
         ako splniť svoju prísahu, svoje pevné, čestné zámery. Akým spôsobom bez dlhých príprav
         presvedčiť ju o svojom rozhodnutí?
    </p>
    <p>
     Ruženka stála pri dverách, držiac v pravej ruke kľučku.
    </p>
    <p>
     „Všetko slovenské je prečinom!“ riekla a pritisla kľučku. Gažovi zdalo sa, že mu naveky
         uletí, že už rozširuje krídelká — a už pustí sa šírym svetom.
    </p>
    <p>
     Lapil jej pravú rúčku, ležiacu na kľučke, pritiahol k ústam a horúco poceloval… Vtom
         obaja pocítili, že ich zviedla akási nevedomá sila… On ju držal v objatí a ona tisla horúcu
         tvár k jeho prsiam: „Ružena!“ vykríkol duseným hlasom a hľadal ústami jej tvár… Ich ústa sa
         našly… Ružena zavrela oči a pocítila až do bôľu tuhé prilipnutie jeho úst ku svojim ústam.
         „Bože môj!“ zašeptala Ruženka, hľadajúc rukou kľučku…
    </p>
    <p>
     „K stolu! šunka je tu!“ bolo počuť zo susednej izby hlas Gregušov, ktorý už horel
         netrpezlivosťou vidieť ženu a deti, doma pozostalé, vidieť svoje Havrané, svoj milý dom.
    </p>
    <p>
     Ruženka našla kľučku hmatom a pritisla. Bála sa predĺžiť slastnú chvíľu, bála sa, že
         zhorí na jeho prsiach, že sa jej srdce pukne šťastím a sladkosťou. Skladanský ju vypustil
         zo svojich dlhých ramien, až keď zbadal, že sa dvere pomaly otvárajú.
    </p>
    <p>
     Milo núkala pani farárka šunkou vzácneho hosťa, ale Skladanský nesmel položiť do úst
         jedla, do úst, ktoré pred chvíľou dotýkaly sa karmínových úst Ruženkiných. Ruženka prešla
         náhlo izbou a vbehla do švagrovej kancelárie. Hodila sa na diván, položila ruky na tvár a
         zaplakala, ale len tichučko a kratučko, ako keď ospanlivé vtáčatko v noci piskne zo sna. A
         už sa smiala, hľadiac do malého zrkadielka… „Ach, ako ho milujem!“ riekla nahlas, sklonila
         tvár k matrike, a nevediac prečo, bozkala jej mosadznú spinku. Chlad mosadze tak dobre
         robil jej rozpáleným perám a lícam.
    </p>
    <p>
     „A či vie Lutišič o vašom príchode?“ pýtal sa Greguš Skladanského na voze, keď sa
         blížili k Havranému.
    </p>
    <p>
     „Nevie… a vôbec vy všetci o mne nič neviete!“ riekol Skladanský, vysmiaty, jasný, temer
         rozpustilý… Cestou hneval milo Paľka, ktorý vzal bol kočišovi opraty a poháňal tučné, sýte
         kone.
    </p>
    <p>
     Greguš sa usmial a bľuskol ospanlivým očkom na Gaža…
    </p>
    <p>
     „Vieme, nevieme!“ povedal. „Či som darmo volal k šunke?“
    </p>
    <p>
     „Ach, drahý, drahý!“ zavolal Gažo a začal Greguša objímať na voze…
    </p>
    <p>
     „Len ma nevyhoďte do garádu,“ riekol Greguš a ospanlivé jeho oči lisly sa tichým, dobrým
         svetlom.
    </p>
    <p>
    </p>
   </div>
   <div type="chapter">
    <head>
     V. Jozef Surinský.
    </head>
    <p>
    </p>
    <p>
    </p>
    <p>
     Kotlínska národná spoločnosť bola naozaj zarazená nad prenasledovaním, ktoré ležalo na
         kraji ako dusný, predbúrkový vzduch a vypuklo raz tu, raz tam, ako keď suchá šindľová
         strecha chytá sa od veľkej pále susedného horiaceho domu. Dionýz Büky nebol včerajší
         vrabec, jemu nízka, no zručne osnovaná intriga bola živlom známym ako šťuke voda. S
         usmievavou, vľúdnou tvárou vedel hltať malé rybky, a prehltol i dosť veľké. Chlp našiel i
         na dlani, keď totiž chcel, a nevidel vysokej hory pred samým nosom, keď vidieť nechcel. Keď
         prísne pozrieme, nemal ani jedného priateľa v celej stolici, ba poniektorí maďaróni viac ho
         nenávideli než najzaťatejší panslávi, ale nenávisť tamtých bola v účinkoch sladká, podlá,
         podliezajúca. I sám Strakonický, samostatný, verejne ukazujúci svoj hnev proti prišelcovi,
         slúžil mu bez skutočného odporu, s tvárou zasmušilou, grobianiac, nezachovávajúc ani prvých
         požiadaviek slušnosti — ale slúžil. Povestná stoličná, rodinná, na starých podaniach
         založená hrdosť ležala na bruchu pred efemérnym predstaviteľom centrálnej moci, ktorý arci
         mohol hockedy padnúť pri neveľkej premene tamhore, pri nemilosti ministra, alebo prosto,
         keď našiel sa mocný muž, želajúci si kotlínsku nadžupanskú hodnosť — ale ktorý nateraz bol
         v sile. Stoličná autonómia, stoličný život stratil všetok smysel, ostaly len formy, čakajúc
         na celkovité zdrúzganie… To vykonal maďarizačný ruch… Jemu kvôli ľudia pozabúdali na
         všetko, ešte i takí zaťatí autonomisti ako Michal Strakonický… On videl, že s novým
         poriadkom ctení bratia ex stirpe Strakonický budú podnožou, pisármi… ba možno hajdúchmi
         ľudí zkaderuka-zkadenoha, poslaných do stolíc nenásytnou, všetko zaberajúcou „štátnosťou“…
         ale on nemohol premôcť v sebe ducha renegátskeho, a zalomiac hlavu ako dobrý kôň, letel
         slepo púšťou.
    </p>
    <p>
     Büky postaral sa, aby „autonómne“ sily, ako bol Strakonický a starý Krapina, dvíhaly sa
         zdanlive svojou vôľou, a vlastne slepo poslúchaly jeho pokyny… Tých druhých panáčikov
         používal prosto ako mŕtve nástroje.
    </p>
    <p>
     Sami Kotlínčania pocítili jeho prvý úder obnovením a do behu privedením „kazanského“
         procesu. On visel nad nimi, čiastočne ešte nepevnými, len povrchne zachvátenými živými
         slovami národných ľudí, a poniektorých oslaboval; zo všetkých okresov koncentricky
         dochodily zvesti o bezzákonitostiach úradov, o beztrestnom ich šafárení vo veciach úradných
         i súkromných. V Kalivodove zakázali nevinné divadielce, v Úsypoch pokutovali učiteľa na sto
         zlatých preto, že predával nevinné brošúrky a kalendáre. Niečo horšieho nemožno ani
         vymyslieť: dať slobodu tlače, a hotovú, slušnú tlač stíhať a dusiť, spisovateľov moriť
         väzením. To je tak, ako by niekto slávnostným zákonom dovolil kúpať sa, ale zakázal ísť do
         vody, ba všetku vodu dal vysušiť, dovolil písať a tlačiť brožúry, ale kto ich číta, bude
         stíhaný! Hádam nikde tak vypuklo nezjavila sa faloš novomaďarskej ústavnosti! Noviny
         dovolila tlačiť, ale kto ich číta, je anatemizovaný, preháňaný, potupený a oškodárený.
    </p>
    <p>
     V Nižebreží bola tuhá exekúcia preto, že matky nechcely deti svoje posielať do óvody k
         otupnej, netriezvej babizni, dopratanej zo Šomorína (tam vraj mala zamestnanie veľmi
         odchodné, ba protipostavené výchove nevinných detí). Ženičky ushovorily sa, prepadly obecnú
         chajdu, do ktorej ožran-richtar boženíkmi dal nahnať deti, vtrhly do „óvody“, každá
         uchytila svoje decko, a hajde domov! Šomorínska babizeň s roztrepanými vlasmi vybehla za
         ženami, bohujúc a basomujúc hrubým neženským hlasom, a hneď bežala do Stohár k slúžnemu.
         Chlapi stáli pred domami a smiali sa nad kŕdľom utekajúcich žien, obťažených pokladmi, nad
         rozkatenou šomorínskou ľuticou. Pravda, potom im prešiel smiech, keď každú rodinu Kulifay
         pokutoval päťdesiatzlatovým biršágom (trestom).
    </p>
    <p>
     Do Krapinoviec, dediny pri samom Kotlíne, kde stála stará kúria pána Ďurka Krapinu,
         vtisli maďaróni maďarskú kázeň na každú štvrtú nedeľu. Veriacich nebolo, nuž nahnali sa tam
         z Kotlína dobrovoľní luteráni ad hoc, pozostávajúci z katolíkov, židov a neznabohov —
         pravda, podarilo sa to len jediný raz, po druhý raz na maďarskej kázni v Krapinove nebolo
         ani živej duše.
    </p>
    <p>
     Slúžny Záhorského okresu nemal už raz čo zakazovať, lebo jeho ohlúpený okres bol taký
         tichý, pokorný, ako by tam ani nežili ľudia s krvou a žlčou, ale samé birky, prosebné
         núkajúce sa: Ó, pán slúžny a vy ostatní páni blahotvorcovia: notári, pisári, defraudanti,
         škubanti, kradoši: strihajte nás, kopnite nás… veď na to sme! Okres bol ubitý celými
         pokoleniami tyranských slúznovcov, notárov, zlých, telesne žijúcich kňazov, darobných
         učiteľov, ktorí pásli len za päťdesiatkami ako odmenou za naučenie „vlasteneckému“ jazyku.
    </p>
    <p>
     Nuž aby slúžny záborského okresu predsa niečo vykonal na intimát Bükyho, aby aspoň
         nejakou zásluhou mohol sa blysnúť pred kotlínskym triumvirátom, ktorý od neho žiadal
         energiu a vlasteneckú činnosť, zakázal na Šípkove po slovensky hlásiť. Šípkovo ležalo práve
         uprostred ohromného boru a nočné „Chváľ každý duch Hospodina“ počúvaly, okrem niekoľkých
         krotkých drevárov, smoliarov a uhliarov, iba vysoké borovice. No hlásenie padá do sféry
         verejnosti, úradovania, a preto nesmie sa vykonávať „cudzou rečou“, preto musí byť
         zoštátnené. Slúžny naložil notárovi, aby hlásnika naučil hlásiť v reči štátnej. Ale hlásnik
         hodil trúbu notárovi pod nohy pri prvej lekcii, „že si on hubu drať nejde“, a tak zostalo
         Šípkovo vôbec bez hlásenia. A čo? Koruny vysokých borovíc viac sa čudovaly nad nočnou
         nemotou než ľudia, než drevári, smoliari a uhliari. Nevyzýval viac hlásnik duše Šípkovanov
         chváliť Hospodina, hazafišág bol zachránený a notár dostal pochvalu.
    </p>
    <p>
     Okrem týchto „štátnických“ nápadov obecenstvo Kotlínska podvrhnuté bolo nesčíselným
         slúžnovským, policajným, správnym, finančným sekatúram, honeniam, nepríjemnostiam osobným a
         majetkovým. Kto sa len pohol, na koho doniesli ponosu prepočetní špióni, stratil hostinskú
         licenciu, vzali mu trafiku, rozpredaj soli, vypovedali mu sirotské peniaze, hrozili na
         vojnu odobrať všetkých synov! Pokuty, biršágy, prekutávania… slovom, neminul deň, aby sa
         neboly udaly veľčiny administrácie a polície. Triumvirát kotlínsky, Büky, Kraus, Varečkay,
         pracoval neúnavne a s úspechom. Kto zo Slovákov večer líhal v poriadku a nevinnosti,
         nevedel, či nevstane ráno ako kriminalista, burič, vlastizradca, alebo aspoň ako citeľne
         pokutovaný človek; nevedel, či mu chlapec nepríde vyhodený zo školy, či mu nezakážu
         živnosť, či nedostane citáciu atď., atď. Tuho narábal triumvirát so žandarmeriou, ktorá
         bola konečne rozmnožená tak silno, ako by v Kotlínsku panovala revolúcia. Všade blýskaly sa
         bajonety a vialy kohútie perá s čiernych klobúkov. No zato o kmínov hydiny nik sa nestaral.
         Sliepky, husi, kačky boly pre slobodných, ústavných občanov Cigánov „vogelfrei“.
    </p>
    <p>
     Oproti duchovnej a mravnej depresii, ktorá nemohla sa nedostanoviť pri takýchto
         pomeroch, pracoval Hlaváň celými silami, posmeľoval, oduševňoval a neprestal robiť prípravy
         na veľký meeting. Práve teraz ho treba ako denného chleba! Vidno, telegramami, apelátmi,
         rekurzmi, gravaminami, querelami sa nič nevykoná, tamhore je všetko hluché, zapreté,
         neprístupné. Odbiť násilie násilím niet dosť sily a mužnosti a znamenalo by holou rukou
         brať žeravú oceľ, hlavou biť do múru: on nahliadal, že veliteľ oddelenia musí rátať so
         silami svojho mužstva, hmotnými i mravnými, a nejsť na podnik, pre ktorý niet dosť pary.
    </p>
    <p>
     No ľud dnes ešte vládze zaprotestovať, ak sa mu poskytne dobrá príležitosť. Ktovie, či k
         tomu ho pohneš, keď sa ustojí ako zastavená voda, keď zunuje preháňanie a oddá sa lieni,
         keď už zotročia ho a zdemoralizujú do konca?
    </p>
    <p>
     Roháčik žalobou, proti nemu zadanou pre búrenie, ako sa dalo očakávať, nebol zronený, ba
         naopak, z citlivuškárskeho, k slzám hotového kmeťa vyšiel razom do vôle božej oddaný
         človek; zaihrala v ňom rozpomienka junáckych časov, a dumajúc mnoho o pravdepodobne blízkej
         smrti svojej, tešil sa, že nečinnosť ostatných svojich liet ponapraví aspoň trpiteľskou
         odvahou v starobe. Svedčilo to o jeho duševnej sile, lebo k utrpeniu vyžaduje sa duchovná
         pružnosť, veselie a odhodlanosť, vlastnosti, ktoré sú zriedkavé v mrzutej starobe. Myslelo
         by sa, že mladému musí byť viac ľúto opúšťať život, alebo jeho útechy a pôžitky, a že teda
         starec, ktorý už nečaká životných radostí, skôr by mohol rukou hodiť na všetko — a ono je
         obyčajne naopak, staroba drží sa života húževnate a skôr klesá v malodušnosť pred utrpením.
         U Roháčika nebolo tak: veľké, zdravé duchovné teplo štúrovskej školy zahrievalo až doteraz
         jeho „opľasnutú“ kmeťovskú hruď.
    </p>
    <p>
     „Tých niekoľko dní, ktoré mi ešte dožičí Boh na svete, prežijem už i vo väzení, hoci i
         na stĺpe, ako Stylites!“ hovoril s rezignáciou. On zachvátil i Sartorisa i Kuzmína, ktorí
         začali odstupovať od myšlienky shromaždenia. I Malatín sa rozklátil. Chodil denne medzi
         mladých majstrov, shromažďoval tovarišov, na vychádzkach rečnil, posmeľoval. Veď i jeho
         zažalovali pre Kazán. „Nič to! My sme zachránili staré meno nášho rodného mesta!“ V Ďurkovi
         len tak zakypel miestny patriotizmus; on miloval opravdive svoj Kotlín, jeho rovný úrodný
         chotár, miloval Kotlinku, na ktorej hlienistých brehoch prežil celý svoj život, a život
         veselý, vždy niečím zaujímavým vyplnený.
    </p>
    <p>
     Malatín vo svojej dielni slepil podarenú karikatúru Varečkayho; Varečkayho držal Burdula
         na rukách ako malé decko s ohromnou hlavou a roztvorenými ústami. Grupu, v hline veľmi
         ostro modelovanú, odfotografoval a rozšíril po celom Kotlínsku. Oduševnenie a hnev z
         diletanta urobily temer umelca: grupa bola podarená, smelo komponovaná, mala v sebe korenie
         humoru, ba i satiry. Robila dojem u priateľov i nepriateľov, a smiechu bolo dosť. Varečkay,
         ináč muž triviálne chladný, cynický a ľahostajný k tomu, čo o ňom hovoria a myslia,
         rozzúril sa, vnikol do zapretej dielne Malatína, keď ho doma nebolo, dal hlinený originál
         odniesť, vlastnoručne ho rozbil na kúsky. I to bol dôkaz, že satirická grupa bola podarená.
         Malatín márne žaloval Varečkayho pre lámanie domáceho mieru, pre prostú, priamu krádež, pre
         ničenie cudzieho majetku! Ešte mu zavesili kriminálku pre falošné udanie úradnej osoby, a
         za týždeň tri razy ho pred súd predvolali
    </p>
    <p>
     Východný dal sa do práce, rozširoval spisy, jarmoky zaplavil brožúrkami. Za brožúrkami
         posielali kopovov: dali ich habať, richtárom, prikázali hneď oznámiť, keď do ich dedín
         vnikne tlačené slovo.
    </p>
    <p>
     Šimonovič, ešte bledý, s nezacelenou ranou, chodil po občanoch a tvrdil, že rana od
         žandárskeho bodáka vzala mu poslednú kvapku bázne — on už teraz vidí, že je sladko i
         potrpieť, a rád dá i život za svoj národ. A boli by títo ľudia udržali obecenstvo pri
         bodrosti… no pocítili razom protitlak, podzemnú kontramínu, ktorá blížila sa k budove
         horko-ťažko vystavenej. Všetky námahy a príklady ľudí čestných a odhodlaných boly potíšku
         marené akousi tajnou silou.
    </p>
    <p>
     Všetkému na odpor staval sa Durina, nie verejne, ale viac rečami pokútnymi, narážkami a
         námietkami ochladzujúcimi, ducha unášajúcimi. I tu bola lož jeho mocnou zbraňou, potom
         prekrúcanie a zvlášte zdanlivá pravda a polopravda. Otvorená lož nie je taká nebezpečná, ju
         možno odhalením zneškodniť. Otvorený luhár môže byť mužný a sám seba stavia na kocku… No
         zdanlivá pravda, polopravda je obľúbenou zbraňou chabých, zlostných ľudí, ona podvádza,
         otravuje a škodí i pravde. Lož je meč Rinalda Rinaldiniho, otvorene napádajúceho
         cestovateľov, zdanlivá pravda a polopravda je dýka zákerníkova, a to ešte i otrávená, jedom
         napustená, aby i malá rana bola nebezpečná. V Rinaldinim môže byť istá zbojnícka honetnosť,
         v zákerníkovi, pracujúcom dýkou polopravdy, zdanlivej pravdy, väzí iba zloba a chabosť.
    </p>
    <p>
     Veles hneď po prijatí trestnej citácie pre Kazán utratil niekoľko lepších, platiacich
         maďarónskych odberateľov (neplatiacich, berúcich na bradu, neutratil), odobrali mu stoličné
         dodávky a išli mu kaziť úver. Starosťami obkľúčeného čakaly súdne vytriasania! Hoci dušou
         oddaný národnému dielu, nebol stály v mienke, podľahol ľahko vplyvom, i sám si rád
         zafilozofkoval a zarýpal svojím „podmienečno-smerodajno-samostatným“ rozumom. Durina svojím
         lišacím umom skoro nahliadol, že taký „smerodajno-samostatný“ rozum možno použiť za barana
         a tĺcť ním do múru „starých odžilcov a fanatikov“. Niektorí z občanov kotlínskych začali sa
         schádzať v osobitné skupeniny a uvažovať dielo po svojom. Durina chodil medzi nich a mnul
         si ruky radosťou, mysliac, že našiel Archimedov bod, o ktorý s Milancom a Kutálkom oprie
         dvíhadlo a potrasie celým kotlínskym svetíkom slovenským. On dobre špekuloval: ovocím jeho
         námahy bude direktorstvo pri sporiteľni, alebo aspoň fiškálstvo, ktoré mal tichý, verný, no
         trochu už nevrlý, dudravý a hodne vekom zoslabený Durian. Miesto Duriana — Durina, ako by
         to ľahko išlo — i tak stránky obe mená pletú, z čoho Durina už dosiaľ nemálo koristil; keď
         prišly stránky, hľadajúce Duriana, on ich neupozornil, že je on Durina, ale zachvátil ich
         pravoty pre seba.
    </p>
    <p>
     Vyzvaný Velesom a onou skupinou, oddelivšou sa pre strach židovský od Hlaváňa, Durina
         neprijal obrany v kazánskom procese.
    </p>
    <p>
     „Vidíte, pán Veles,“ hovoril vo Velesovom sklepe, kam často zachádzal púšťať svoje
         podvodné torpéda, „nám mladým a svet lepšie znajúcim všetko znemožňuje nadutá koteria,
         ktorej tak slepo dôverujete. Keby som vás a veľactených spoločníkov vašich, ktorí sa ku mne
         obrátili s drahocennou pre mňa dôverou svojou, bránil podľa svojho najhlbšieho
         presvedčenia, obranou jedine možnou a jedine rozumnou, či bych obstál pred vašimi
         fantastickými a zastaralými frazérmi? Rovno by ma obviňovali, že zadávam vec, že podkladám,
         že zrádzam sväté národné dielo. So zradcovaním sú tí páni hneď poruke. A „národnými“
         prepiatosťami, ktoré sa už dávno odžily, ktoré patria do starého haraburdia, zahrúžiť
         poriadnych ľudí do galiby, ešte azda i posadiť pod zátvor, nechcem, nemôžem. To sa mi
         protiví, to je proti našim princípom, len sa opýtajte pána doktora Milanca alebo
         znamenitého Kutálka, ktorého utláča klika biednym pisárstvom… Ani plat mu nepovýšili! Nie,
         neprijmem obrany. To je vec svedomia a dobrej mojej povesti!“
    </p>
    <p>
     Durina hovoril naschvál veľmi nahlas, otvárajúc naširoko ústa, keď videl stáť pri
         otvorených dverách niekoľkých obžalovaných občanov, ešte posiaľ pridŕžajúcich sa Hlaváňa.
         Občania pokrútili hlavami a pošli ďalej.
    </p>
    <p>
     „Čo na to poviete?“ pýtal sa jeden občan, pomaly kráčajúc už pod kotlínskym podlubím. „A
         veď i pán doktor Durina sú náš, azda len predsa zle nechcú!“ odvetil druhý. A tretí dodal:
         „Mne sa zdá, že všetci páni dohromady šijú, a my zostaneme na ľade… Počuli ste, ako Durina
         zle hovorí na Hlaváňa a Roháčika! Veď im mena nájsť nevie! Nuž tam nech to všetci čerti
         rozumejú! Pôjdem k slúžnemu a odprosím!“
    </p>
    <p>
     No na takýchto pokútnych pokušeniach nebolo dosť: Durina vydal obšírny anonymný leták,
         písaný štýlom a tónom nemravných orgánov, ktorých jediným cieľom je: trhať, trhať a trhať.
         Nadobudol si štýl i tón v škole Milancovej a Kutálkovej, ktorí prišli s nimi na Slovensko
         ako so spásonosným dielom, ako s „pokrokovskou“ novotou, „modernosťou“, naučili sa mu od
         babingtonovcov, ktorí mali plnú hubu humanity a hrýzli okolo seba veľmi nehumánne a
         nemoderne. Durina v letáku napadol nejasnými obvineniami Hlaváňa, Roháčika, Štrbíka,
         Surinského a iných… Napadol i skutočné hriechy a slabosti, no zasa s onou zdanlivou pravdou
         čiže polopravdou, ktorá je horšia od priamej otvorenej lži. Poklesky jedného-druhého
         zovšeobecnil, takže pohana padala na celú spoločnosť, pritom okolo opravdivého hriechu,
         okolo zloby obchádzal ako kocúr okolo horúcej kaše. Leták uzrel svetlo sveta v čase
         najostrejšieho prenasledovania; protivníci pod vedením Bükyho napádali koncentricky celý
         slovenský život Kotlínska s plánom dôkladne premysleným; priletel leták, keď nad pol
         stotinou kotlínskych občanov visel perfídny proces, za vlasy pritiahnutý, sám v sebe
         absurdný, no pri uhorských pravosúdnych pomeroch nebezpečný. Čo nie je nebezpečné, keď
         justícia stane sa slúžkou politiky, ba polície?
    </p>
    <p>
     Durina so zdanlivou otvorenosťou a túžbou po pravde, v úlohe mravokárcu, ktorý hovorí
         trpkú, bôľnu pravdu kvôli náprave, operuje ako lekár, nožom vyrezávajúci brantovité miesta,
         aby uzdravil údy i celé telo, vykrámil v letáku i skutočné chyby, poklesky, hriechy národné
         i všeobecne ľudské, pomiešal všetko dohromady, potĺkol v jednom mažiari, osolil i zrejmými
         klebetami a priamymi lžami, vyklopil pred svet, rieknuc: toto je otvorená pravda, „maxima
         amica“, táto kaša, tu vyklopená, je pravým, reálnym obrazom kotlínskej národnej
         spoločnosti. Sám pisateľ letáka v bielej rize, vo svrchovanosti morálnej čistoty, v bielom
         blesku kryštálovej neviny a bezúhonnosti postavil sa nad všetko a učil samopoznaniu,
         samokritike, polepšeniu a omravneniu, neštítiac sa uvádzať slová samého Krista na
         potvrdenie svojich perfidít a lží. Za všetky chyby, nešťastia, politické, kultúrne i
         spoločenské nezdary predvolával v letáku kotlínskych národovcov pred svoj súdny kriminál a
         odsudzoval bez vypočutia.
    </p>
    <p>
     No všetko toto dalo by sa bolo ako-tak vysvetliť mladosťou, nedočkavým ohňom a tou
         starou pravdou, že zrejmý nezdar, porážka láme slabšie charaktery a len vyvolené upevňuje
         ako to puškinské kladivo, ktoré drobí sklo, ale kuje oceľ. No leták vyznamenával sa jednou
         nemladou, ale až pristarygánskou podlosťou: denuncoval národných ľudí kotlínskych zo
         slovanských sympatií, zrejme poukazoval na cudzozemských hostí, ktorí navštívili tu i tu
         Kotlín, obviňoval kotlínskych predákov z nenávisti Maďarov, z daromného dráždenia, to jest
         opätoval a potvrdzoval to, čoho sa tak radi chytajú smrteľní, zaťatí, nesmieriteľní
         nepriatelia slovenského ľudu a národa.
    </p>
    <p>
     V Čitárni verejne Dr. Hlaváň opýtal sa Durinu, či je to pravda, že, ako ide chýr, on je
         pisateľom letáka, ktorý práve koloval trapézou. Na škandálne písačky idú ľudia ako na med:
         leták mal viac čitateľov než všetky rozumné, statočné spisy a vydania.
    </p>
    <p>
     „Nie!“ povedal Durina so smelým čelom, verný žiak školy realistickej. Hlaváň bol
         odzbrojený… Temer zahanbený sadol a mlčal. Durina so sladkou, usmievavou tvárou chodil od
         jedného hosťa k druhému a narážkami poukazoval na Kutálka ako na hromosvod, ako na tajnú,
         nikým nepoznanú Pýtiu z Rorátky, ktorá mohla so svojej tajomnej tripody popri iných
         znamenitých, epochálnych dielach spustiť i toto orákulum, ktoré on síce celkom neodobruje,
         ale v ktorom nachádzajú sa i dobré a užitočné miesta… mnohé, hoci i trpké pravdy.
    </p>
    <p>
     „Dobre, vy ste to nepísali,“ riekol Hlaváň Durinovi, „hoci je to ovocinka vášho stromu,
         a možno máte vedomie, ako povstal leták. Povedzte mi len: odkiaľ súdi pisateľ, že my v
         Kotlínsku sme pri všetkom našom panslavizme nepriatelia českého národa? Zkadiaľ čerpá
         oprávnenie zvestovať, že nová generácia odhodí slovenčinu do starého železa? Kto ho
         oprávnil posielať do sveta takúto infámnu lož? Veď sám dokazuje, že je to lož, keď predsa
         po slovensky píše svoje nehanebnosti!“ Hlaváňovi navrely na sluchách žily. Durina vedel, že
         s dobrým, ústupčivým Hlaváňom v takýto čas nie je dobre žartovať.
    </p>
    <p>
     Zmiatol sa. To boly dve z najväčších a najpodlejších lží letáka… Bledý, pomýlený začal
         žmurkať očami, sťahovať svoje pekne krojené ústa a hovoriť nie k otázke.
    </p>
    <p>
     „Dobre!“ riekol Hlaváň, „pri tom Filippi sa ešte uvidíme!“ a šiel domov zvlnený do hlbín
         svojej priamej, slobodnej, slovenskej duše… Náraz medzi Durinom a Hlaváňom bol tuhý, všetko
         poskákalo s miest, všetko bolo zainteresované letákom a sporom, len preferansisti hrali
         ďalej… podarila sa výtečná betla, a rozišli sa v úplnej spokojnosti.
    </p>
    <p>
     Ako studená sprcha účinkovaly durinovsko-milancovské protidejstvia na mnohých ľudí
         kotlínskych. Veles začal vyhýbať Hlaváňovi, i dosť pevní ľudia zmalátneli, nepochopujúc z
         milancovsko-durinovských obrodení ani zbla, otrasení boli v dôvere k ľuďom dosiaľ váženým i
         k samej veci. Nová kritika nenaprávala, neočisťovala, ale kalila, lebo vytekala z nečistého
         bahna, a nie z čistej studnice presvedčenia a dobrej vôle. Tersites tiež tak kritizoval
         pred Trójou helénskych hérosov.
    </p>
    <p>
     Novopristúpivší k slovenskej strane boli na skoku celkom odlúčiť sa, a niektorí i zjavne
         odskočili. Kraus vysielal špiónov a sám udržiaval spojenie s ľuďmi, ktorí nevoľne sa
         preriekali.
    </p>
    <p>
     Durinov leták na stoličnom dome a v kasíne čítali s chvatom a radosťou: naraz všetci
         rozumeli literárnej slovenčine, ktorú ináč nechceli pochopovať ako „priučenú, cudziu,
         horniacku“. Takej pomoci, takého spojenstva sa nenazdali. Pomoc prišla im ako štít pred
         prípadným hrmením shora: „Hľa, veď sami všetko vyznávajú, nebezpečenstvo je dokázané, a tak
         treba miestnej správe dať vo všetkom voľnú ruku.“
    </p>
    <p>
     Büky pozval si hneď redaktora Akúsia Kallivodayho, kázal mu v jeho Kotlini Hazavédo-ve
         uverejniť výťah, perfídne sostavený, ako by všetky Durinove zdanlivé pravdy, priame lži,
         zmútené kritiky boly „Bekenntnisse einer schönen Seele“, boly priznania samých slovenských
         národovcov, a tak teda ospravedlňovaly všetky nespravodlivosti politickej moci jedným
         šmahom. Výťah bol výtečne sostavený: propria fassio, mille testes. Na pasuse o slovanských
         sympatiách bola položená pečať: to bola pravá pochúťka, a musela rozhodnúť. Keď Kallivoday
         čítal Bükymu svoj elaborát, nadžupanovo ľavé oko hľadelo prísne, mŕtvo, zato pravé mihalo,
         usmievalo sa. Nemal čo doložiť. „Len o tom panslavizme viac, citovať doslovne, tlačiť
         tučným! To zaváži!“ riekol, elegantne prehnúc sa v drieku.
    </p>
    <p>
     Rozumie sa, konkurenčný plátok Móra Gerleyho, A Hazafiság Trombitája, nemohol zaostať a
         tak chutnú pečienku nechať súperovi: priniesol výťah ešte perfídnejší, známou vervou
         židovskou osolil ho pikantnými poznámkami, vytasil sa v parentézach s menami, ktoré v
         pôvodnom letáku boly len vypunktované, alebo vôbec len letkom označené. Všetky Durinove lži
         boly zosilnené, osvietené menami Surinského, Hlaváňa, Štrbíka, Roháčika, Východného,
         Greguša, Kaňúra, Sartorisa, Mikulu, Duriana, Šimonoviča, Rybára, Bernera atď., všetky
         narážky boly vysvetlené, zosilnené, ešte tuhšie prekrútené, a na konci článku sľúbil
         redaktor uverejniť úplnú listu všetkých panslávov a žiadať, „aby nielen miestne vrchnosti,
         ale i sama vysoká vláda zasiahla pomstiacou rukou do tohto hniezda odkrytých, drzých
         zradcov vlasti“! Pamflet milancovsko-durinovský nepriateľov slovenskej veci posmelil až do
         vospustnosti.
    </p>
    <p>
     K tomu netreba doložiť, s akým triumfom behali po krčmách a kaviarňach mušketieri, ako
         dmul sa Burdula (mal plné vačky groší: nateraz ani Kraus nebol skúpy), ako lietal
         Kopytnický, ako pchal sa do slovenskej spoločnosti Bolla: ich úsluhy honorovali ako nikdy.
    </p>
    <p>
     Nebohatý mešťan vydával dcéru, sotva stačili dokončiť slávnostnú večeru, keď do
         skromného meštianskeho príbytku vodral sa Burdula s opitým na mol žandárom… Sadli nevolaní
         hostia za stôl a pýtali vína… Keď im družbovia povedali, že sa páni pomýlili, že tu je nie
         krčma, že je tu súkromný dom a svadobná hostina, žandár obnažil šabľu, vytiahol revolver a
         začal strieľať do povaly. Za každým výstrelom zajačal Burdula: „Éljen a Maďar!“ Ženské s
         krikom poutekaly, proti obnaženej šabli a revolveru družbovia holými rukami nič nemohli… O
         niekoľko minút vo svadobnej sieni zostal Burdula sám so žandárom. Burdula chrúpal kusy
         mandľovej torty, vyprázdňoval radom nedopité poháre a žandár nadával nešpidrnými výrazmi
         ženským, ktoré neostaly a nezabávaly takých gavalierov! „Veď by sme, dušenkám, nič zlého
         neboli urobili!“ reval, „tak iba poobjímali a vybozkávali!“ O pol hodiny družbovia vrátili
         sa s posilou, žandára vyhodili, zlámali mu šabľu a hodili kamsi; Burdulu, už pod stolom
         ležiaceho, vyniesli a hodili do hnojnice. Nachlípal sa jej… a vytrezvel. No táto
         spravodlivá satisfakcia stala sa predmetom úradných prehánok, vyšetrovaní… Otca nevestinho
         desať dní denne vyšetrovali, družbov väznili v hnusnej diere stoličného domu, ženích s
         mladou nemali chvíle pokoja, každú chvíľu hnali ich žandári pred Varečkayho, ktorý vilne
         hľadel na mladú ustrašenú ženičku. Ostatných hostí zaváľali citáciami a vyšetrovaniami.
    </p>
    <p>
     Nebol div, že v radoch slovenských povstalo už veľmi nedobré zmätenie hláv, a keď proti
         beztrestnému zúreniu už nebolo nikde pomoci, ľudia začali sa uťahovať a slabli. Mnohí
         poukazovali na Milanca a Durinu, že i oni odsudzujú vzpečovanie sa proti ostňu. V
         posledných dňoch vyšiel nový pamflet pod pseudonymom „Kotlínsky“, v ktorom nielen kotlínska
         národná spoločnosť, ale i celý slovenský národ, jeho prešlosť a prítomnosť bola zhanobená,
         unížená — a do budúcnosti otváral hanopis len jednu perspektívu: nevyhnutné zahynutie. A čo
         bolo veľmi charakteristické: v realistickej brožúre napadnuté boly i dámy: Ruženka a Irena.
         Prvej vyhodili na oči, že je taká veľká patriotka, až hádže sa na prsia zbehom a švábskym
         dobrodruhom, druhá že je fantastický, neženský dragún, ďaleký všetkým vozvýšeným ideálom
         pravej ženskosti.
    </p>
    <p>
     Pri takýchto nápadoch zprava i zľava, keď všetko praskalo, keď už i sám Hlaváň myslel,
         že je po všetkom, prišla pomoc z dediny. Možno, vôbec naše slovenské dielo čaká na spásu z
         dedín.
    </p>
    <p>
     Ako svieži severný vetrík v dusnom a prašnom sparne priletel do Kotlína Jozef Surinský
         zo svojich hôr.
    </p>
    <p>
     Čitáreň, ktorá bola v posledné časy menej navštevovaná, razom ožila; tri veľké izby boly
         úzke, pootvárali teda všetky dvere a spoločnosť rozšírila sa i po susednej veľkej dvorane.
    </p>
    <p>
     Surinský sa dopočul, že v obecenstve šíri sa mienka nateraz upustiť od akcie, odročiť
         shromaždenie, obmedziť sa na energickú obranu, pri ktorej je i tak práce a borby vyše umu a
         rozumu. On veľmi dobre vedel, že za týmto zdanlive blahorozumným premenením taktiky skrýva
         sa klesanie na duchu, bázeň, lieň, pohodlnosť a ústup na celej čiare. A hoci dostal od
         biskupskej kúrie ako by ultimátum, hroziace mu najprísnejšími mierami, vystríhajúce ho, aby
         sa zdŕžal „a politicis“, uzavrel nedovoliť ani na chvíľu, aby ľudia čo len pomyslieť mohli
         na odročenie, otáľanie, vyčkávanie. Osudná chvíľa sa blížila: jednotlivé šarvátky už
         vyblkovaly, predstráže sa tu i tam chytaly do zápasu, skoro príde hlavný úder nepriateľa,
         proti ktorému môže čeliť len mocný, činný, napredujúci taktický pohyb. Surinský nevidel
         iného spôsobu, ako postaviť na nohy masy a zákonným, no silným, hromadným protestom
         vzoprieť sa nebývalej, na život a holé jestvovanie idúcej všeobecnej intrige. A potom dobre
         znal svojich ľudí, ešte nenavyknutých vydržať, keď sami neboli v pohybe.
    </p>
    <p>
     Pri poľnej bitke i mladé, neskúsené mužstvo dobre sa drží napádajúc, keď oheň pohybu,
         behom rozvlnená krv nepripúšťa bledej rozvahy; vydržať tuhý, vražedný oheň nečinne, stojac
         a majúc hlavne pri nohách, vie už len stará, ostrieľaná, železno disciplinovaná čata, čata,
         v ktorej prešla do krvi najvyššia vojenská ctnosť. Ľudia, stojaci nečinne v ohni, pod
         syčaním kartáčov a hvizdom guliek, nevedia si predstaviť, že i oni bojujú, že ich vydržanie
         je nevyhnutné pre víťazstvo, ale skoro prídu na otupnú myšlienku, že darmo hynú. Len
         heroická, na smrť a život odhodlaná, blýskavá čata nedá sa zmiasť bledými pochybnosťami.
         Takého heroizmu Surinský od svojich nečakal, a preto horel za neodkladný, masový protiatak,
         ako na odpoveď na Bükyho všeobecnú, celým krajom potriasajúcu vojnu.
    </p>
    <p>
     Ako ranná hmla pred slnkom mizla zmalátnenosť Kotlínčanov pred jasnou, fascinujúcou
         osobnosťou Surinského. Greguš nebol by poznal Čitáreň, ktorú zanechal nedávno v takom
         chmúrnom rozladení. Vo všetkých miestnostiach vrel nebúrny, nehrmotný, no pritom veselý,
         mužný ruch, ktorý strhol i slabších. Surinský raz sedel za predným stolom, okrúžený svojimi
         vernými, raz chodil izbami i dvoranou. Duchovné veselie, dôvera a oddanosť vyššej, všetko
         spravujúcej moci žiarily z neho ako elektrina, prechádzajúc a sdieľajúc sa členom
         spoločnosti. Preto, že sám bol smelý, posmeľoval druhých, sám bezpečný a bezstarostný,
         rozptyľoval bázeň a starosti, kdežto naprotiv, jeden chabec, úzkostne zakričavší „beda,
         rata!“ strhne na útek celý pluk dobrých ľudí.
    </p>
    <p>
     Surinský v posledné časy telesne veľmi poklesol: staroba u ľudí mocných a protiviacich
         sa moci časovej naskočí naraz: ona to, čo zameškala pomaly urobiť, dokončí razom. Bol
         bledý, už nahrbený, ako by sám do seba poklesnutý: roky a neduh hodne podryly jeho mohutnú
         postavu. Častejšie prichodila na neho slabosť, trasenie srdca a záchvaty v hlave. No oko
         jeho bolo jasné, veľké a žiarilo ohňom, železnou vôľou, hlas, pravá ozvena jeho duše, ešte
         živo zunel, a ako šiel od srdca, tak mocne vrýval sa ešte vždy do ľudských sŕdc.
    </p>
    <p>
     On sa stal strediskom celej veľkej spoločnosti; tí, ktorí neboli v jeho bezprostrednej
         blízkosti, aspoň časom prichádzali pozrieť bližšie na milého im človeka, aspoň ruku mu
         podať. Obyčajné zábavy boly pretrhnuté, trapéz nemal svoj každodenný výzor, jeho členovia
         nesedeli na svojich obyčajných miestach. Pustý stál biliard, Malatín ustavične pribiehal k
         Surinskému a v rozčúlení hladkal svoju lysinu. Veles a poniektorí remeselníci stáli kruhom
         za fotelom Surinského a chytali jeho obodrujúce, životom kypiace slová. I kartové stoly
         boly prázdne, prestali hrať tarok, ba ešte i hráči preferansu, oduševnení, obodrení, ohnivo
         besedovali o verejných dielach, o všeobecnom rozruchu, o zvestiach, ktoré ustavične
         doletúvaly.
    </p>
    <p>
     Tam zasa niekoho potrestali, tu zhabali noviny a brošúry, tam zasa za naivný toast pri
         majálesi rečník dostal kriminálku. Mnoho hovorili zvlášte o prípade na majálesi na Bukovej
         Ture. Tam pripil mladý šuhaj slovenskému národu, ktorý vraj jediný zostal po vpáde Tatárov
         — hneď ho zajali, posadili do väzenia a idú súdiť. No hovorilo sa i o mužných činoch, o
         rozumných protestoch a obranách.
    </p>
    <p>
     V bibliotéke bola krátka porada. Surinský želal určiť miesto a čas na veľké valné, podľa
         referátov dobre podhotovené shromaždenie. Hlaváň odporúčal krásnu dolinu medzi Trasikovom a
         Mahutami a sľúbil hneď zabehnúť do Havraného, Greguša podňať a poslať k zemskému pánovi
         pozemku. S oboch strán rozložené, vysokou hrdou horou obrúbené, krásne, smaragdové poľany
         sú majetkom Andreja Lutišiča. Nech sa ukáže, nech sa osvedčí! Deň v druhej polovici
         septembra hodil by sa: súrne poľné prace budú odbavené… Nastane v hospodárskom živote
         želaná pauza. A Greguš je hotový podať Lutišičovi ultimátum, vec ide na lámanie chleba. Ak
         Andrej oddá svoj pozemok, tábor je zabezpečený! Skrsly veľké nádeje. Všetko pôjde dobre, ak
         sa nájde mocná, brániaca ruka.
    </p>
    <p>
     Keď Surinský prešiel do miestností Čitárne, nálada bola už znamenitá. Od trapéza ozval
         sa krásny, harmonický spev. Pivo penilo sa v pohároch, prišli hudci, dvorana ozývala sa
         spevom a hudbou. Ako sa začal spev, Milanec sa škaredil, urobil tvár urazenej nevinnosti,
         vzal klobúk a stratil sa: do kaviarne, medzi ľudí pochybnej ceny, sadol k Pepimu a o chvíľu
         hral s ním a s trafikantom Seligmannom „obroditeľský“ kaláber do druhej v noci.
    </p>
    <p>
     Surinský neuspokojil sa návštevou Čitárne a niektorých bližších priateľov, na druhý deň
         pochodil mnohé domy, chytal jednotlivcov i na ulici, neúnavne, do vysilenia hovoril,
         pozdvihoval, a čo bolo hlavné, presviedčal o pravde a pravosti slovenského stanoviska
         Kotlínčanov; to znamenalo upevňovať pod nohami ľudí pôdu. Keď ľudia cítia pod nohami pevnú,
         nehybnú pôdu, celkom ináč po nej chodia než po neistom trasovisku, po klzkom ľade alebo po
         slepom chodníku. Surinský mal drahocennú vlastnosť, že bol ľuďom príjemný, kamarátsky, a
         pri tom všetkom si ho vysoko vážili a trochu sa ho báli. Nebola to bázeň podriadeného pred
         vyšším, ale bázeň menej obetujúceho pred človekom všetko obetujúcim, ohliadajúceho sa pred
         bezohľadným, poklesávajúceho pred neklesajúcim a neustrašiteľným. Boh dáva národom v
         najväčšom unížení duše šľachetné, posiela prorokov nie vtedy, keď národ pláva na výslní,
         tichým morom, ale keď nebo kaboní sa a vlny idú búrne. A keď tak, ešte netreba zúfať…
         Pravda, národy málokedy poznajú vyvoleného, zriedkavo počúvajú na jeho slová, ba často
         oblievajú ho pohanou, alebo aspoň neuznávajú, nevidia. No čo bolo Surinskému po uznaní, on
         sa rútil za svojím ideálom rovno, bezohľadne a bol každú minútu hotový zaň všetko obetovať.
    </p>
    <p>
     „Do duše vidí človeku!“ riekol Veles, keď Surinský opúšťal jeho sklep. Surinský ani
         nespomenul letákov a durinovských zámot, hoci bol dobre uvedomený, že u Velesa ony našly
         najživší ohlas, ani nešiel na neho s naučeniami, výčitkami, naprávaním pomýlenej hlavy —
         hlava sa nevdojak sama napravila a začala myslieť Surinského statočnou logikou. Rozhodnosť
         dekanova sdieľala sa mysliam opatrného kupca, takže ani sám nezbadal, keď pocítil v sebe
         hotovosť znášať i prípadné straty, obete a nepríjemnosti.
    </p>
    <p>
     Keď Surinský odchádzal, v kotlínskej národnej spoločnosti bola len jedna myseľ: mužne
         znášať prehánky a zaprotestovať proti nim veľkým, do ľudových más vneseným prejavom. Je
         iste veľká úloha pre blýskavého, svetského človeka, rečníka, stratéga, diplomata v tóge,
         pohýbať masami hoci čulého národa, no väčšia duchovná sila, väčší genij sa vyžaduje pohnúť
         s miesta masu hluchú, utlačenú vekmi, oblečenému v jednoduchej reverende dedinského kňaza.
         Čo by taký človek mohol vykonať v daných okolnostiach? No Slováci majú to spoločné so
         všetkými utlačenými národmi, že veľké sily, veľké talenty sedia po kútoch, alebo kopú
         zemiaky, tlčú skálie pri ceste, sedia vo väzeniach pre bitku, do ktorej ich hodil živý
         temperament, stará obyčaj, nemiernosť, a na vidné miesta tisnú sa beztalentní hubáči, alebo
         dokonca i motaji, prázdni umu a vzletu.
    </p>
    <p>
     Hlaváň, pohnutý do sĺz, lúčil sa so starcom. Vrelo tisol mu starú, nervózne potriasajúcu
         sa ruku. Nahliadol, ako krásna, mužná jeho duša chytá a povznáša všetkých, ako rozptyľuje
         pochybnosti, zaháňa chvíľkové slabosti, neveru a beznádejnosť. Práve bol u Hlaváňa Daniel
         Kukliš s Irenou v diele svojho procesu. Pri lúčení Danko stál obďaleč a s úľubou pozeral na
         starca. Prišly mu na um slová sestrine: naozaj, oddať sa nesmierne, bezhranične citu
         osobnému, sebeckému je tiež odrodilstvo. Hľa, tento starec, sklonený nad hrobom, za celý
         život nepoznal vrúcneho, sladkého pôžitku egoizmu, žil od mladých liet svojím stavom
         odtrhnutý od rodiny, od sladkostí manžela, otca, žil dvom nesebeckým, čisto ideálnym
         veciam… a hľa, všetkých nás zahanbuje. Veď i jemu, Dankovi, milý je národ, no on s ním a
         jeho vymanením môže očakávať i svoje blahá, blahá svojej rodiny, svojich potomkov… ale čo
         môže očakávať Surinský? Ani len pieskovcového pomníčka nad vetchými kosťami!
    </p>
    <p>
     Irena pristúpila svojím pružným, istým krokom k Surinskému, zohla sa ako svižná trsť a
         bozkala mu ruku. Starec chcel sa brániť, no ona svojou mladou silou hravo premohla jeho
         odpor. Surinský naklonil sa nad devou a bozkal jej hlavu. Irena sa narovnala a v jej očiach
         blysly sa slzy.
    </p>
    <p>
     „Dcéra moja…“ riekol, ale už bral sa preč. Sadol do svojho pohorského rebrináka, a už sa
         viac ani neobzrel na hlaváňovský dom; bol dojatý nečakaným výrazom úcty so strany
         luteránskej krásavice.
    </p>
    <p>
     Čo všetko zvučalo v slovách asketického starca: „dcéra moja“? Či tón predošlých čias,
         keď ešte v srdci ozývala sa mladá sila, keď ešte utajovaná túžba po životnom šťastí drala
         sa na površie a búrila mladú krv? Či tichý žiaľ i nad životnou púšťou, osamelou,
         suchopárnou, s horúcim sámumom, s bezvodnými pieskami, s prelievaným potom, s hroznou páľou
         nemilosrdného slnca, s nočným chladom hviezdneho, studeného neba? Nad životnou púšťou síce,
         plnou nehôd, trápenia, odriekania — no nad púšťou už-už končiacou sa a miznúcou jeho
         telesnému zraku? Čo drží ho tak v kostiach? Ach, veď na tej púšti zanecháva svoj národ!
         Národ toho Jána Hollého, ktorý ho naučil, čo je trpká, všetko oddávajúca a pritom všetko
         prijímajúca, veľká, čistá láska. On sa oslobodí od pieskov, horúčostí, chladov a nehôd
         púšte, ale ideál jeho žitia, jeho národ unížený, v otroctve nyjúci, a predsa tak málo
         cítiaci svoj bôľ, potácať sa bude ďalej páľou i chladom, vetrami i dažďami, nehodami,
         trápeniami a večným, hrozným odriekaním sa! Kam potáca sa, kam hrnie pieskom i snehom? Kde
         jeho cieľ? Či príde k nemu, alebo či mu božia premúdrosť určila smrť a zahynutie ako
         biednej karaváne, zablúdenej v púšti?
    </p>
    <p>
     Rebrinák kolísal sa už po bočnej ceste, posiatej kamením, vždy nahor vedúcej k Stohárom.
         Zastal pred tichou, opustenou farou. Starenka v šedivom ručníku, prehodenom cez chudé
         plecia, sedela pred domom pod veľkým starým orechom. Bola už nahluchlá a nepočula rachot
         blížiaceho sa voza… No jej staré srdce stislo sa: istotne vedela, že jej brat sa blíži.
         Tereza zasmiala sa šťastným úsmevom: ona ako mladšia sestra, kvetúca dvadsaťročná panna,
         vtiahla s bratom do nebohatej stohárskej fary a nerozlučne žila s ním, vedúc jeho
         hospodárstvo a dom. Ľúbila brata nadovšetko a nechcela sa vydať. Len jej neobyčajným umením
         hospodárskym bolo možno kryť všetky potreby a za roky ešte tisíce venovať peknoduchým
         cieľom.
    </p>
    <p>
     „Ach, Joženko!“ riekla, hmatkajúc ho suchou rukou na pleci, „už by si ma nemal samu
         nechávať! I tebe škodí drgľovanie… aký si mi zmorený!“
    </p>
    <p>
     „Zakiaľ Boh dopraje síl: slúž!“ riekol Surinský nasilu veselo a potľapkal Terezu po
         líci. „Mne práve osoží malá vychádzka!“ Prešli do priestrannej pracovnej izby… Veľký
         krucifix visel nad písacím stolom, nad posteľou obraz pápeža, nad bibliotékou dobrý
         oceľorez Sixtíny. Stolík bol celý pokrytý kartičkami, na ktoré Surinský starou rukou
         vpisoval slovenské ľudové výrazy, prípoviedky, slová, zvraty, filologické poznámky,
         etymologické myšlienky, porekadlá a zvláštnejšie piesne a ľudové epigramatické úslovia.
    </p>
    <p>
     „Ale mi odsteľ!“ povedal Surinský a vyšiel pred faru na vzduch. Cítil naozaj slabosť a
         srdce mu bilo nepravidelne. Tereza trasúcou rukou odkryla posteľ, klesla na ňu a zo starých
         očú kvaply dve slzy na podušku bratovu. Jej duša bola oslabená, cit pre všetko iné
         zahlušený: jedine láska k bratovi zostala v nej. Ona žila len ním a tajný cit v nej
         zahovoril, že i tomu žitiu blíži sa koniec.
    </p>
    <p>
     Surinský sa uložil, Tereza sadla pri jeho nohách na stolček.
    </p>
    <p>
     „Daj mi čaju, Teruška, zima ma preskočila.“
    </p>
    <p>
     Tereza išla kuchtiť, Surinský ležal rovno na posteli, zraky obrátené na povalu. V tele
         cítil slabosť, ale duch jeho bol natešený! Dobrý je náš svet, dumal, ako sa pozdvihli, ako
         sa rozjarili! Všetko bude dobre. Dlho bolo semeno naše pod zemou, no ono už klíči! Biedny
         Ľudovít Štúr! V hroznú dobu prišlo ti umierať. Mŕtvo bolo okolo teba ako v desnom hrobe.
         Prudká námaha, duchovná búra tebou zvírená nedala hneď blahých následkov. Ó, kebys’ bol
         dožil aspoň dnešných dní! Nie, srdce tvoje citné, ohnivé nebolo by znieslo ani toľko
         radosti, ako nám poskytuje terajší, čo ako stiesnený stav! Ono by sa bolo puklo slasťou,
         ako puklo sa smútkom. Nezahynieme už! Hospodine, pomáhaj nám! Bože svätý, daj nám ducha
         dobrého a pevnú vôľu žiť, boriť a zvíťaziť! Kriste — obrátil sa hlavou k veľkému krucifixu
         — podaj nám ruky, keď topiť sa budeme, spas, vysloboď ľud svoj!
    </p>
    <p>
     Tereza prišla s čajom. Našla brata v hlbokom, ťažkom, nepokojnom sne. Trhal sa a mrmlal
         nesrozumiteľné slová.
    </p>
    <p>
     Dr. Ján Milanec odbavil svoje popoludňajšie lekárske návštevy a šiel hlavnou kotlínskou
         ulicou ku svojmu bytu. Slnko tuho pálilo na hrbľovaté dláždenie kotlínske, na zle
         opatrovanú hradskú cestu, na belejúce sa prízemné domce pod škridlou i pod doskovými
         strechami, na žltohnedo natreté novšie jednoposchodové domy, ktoré stály tu, v susedstve
         nízkych chalúp, tu po tri-štyri spojené v celok, na zaprášené kríčky a hriadky úzkych
         pridomových záhradiek. To bola prednejšia, slnečná strana hlavnej ulice, na ktorej lisly sa
         tably sklepov a výkladov a hrdo vypínaly sa i väčšie činžové domy majetných Kotlínčanov,
         pekný, nový dom sporiteľne, trochu zasmušená stará radnica, veľké obloky kaviarne, stavisko
         súdu. Druhú stranu hlavnej ulice tvorily staré poschodové domy, s hrubými na meter múrmi,
         čiastočne podopreté neskladnými piliermi so sklepeným, nemotorným podlubím, že vraj
         pozostatkom starej stavebnej kultúry, prinesenej do kotlínskeho kraja Nemcami-kolonistami.
         V podlubí bol rad potemných, najviac židovských krámov, z ktorých večne vykukávali na
         kupujúcich čakajúci kramári. Pri stĺpoch maly predavačky stoly s ovocím, pečivom a
         zeleninou. Tam bývalo dosť živo. Ľud tam tmolil sa v trhový čas, nakupoval svoje potreby a
         pil pálenku v špinavých, temných dúpätách.
    </p>
    <p>
     Milanec šiel zasmušený, nevrlý, a ako si sám sebe ani uznať nechcel, hodne zmýlený v
         tom, čo si sám o sebe namyslel. Pred niekoľkými dňami bol zaletel podľa sľubu do Havraného
         ku Gregušovi, kde ho prijali vľúdnejšie a zdvorilejšie, než si sám želal. Sám odstrkujúci a
         nahorklý, „pretríbený“, fadesu a blazeovanosť ukazujúci, v slovenskej rodine čakal
         srdečnosť a prostotu, vychvaľovanú lýrami ľudí, zaujímajúcich sa povrchne o Slovensko a
         maľujúcich potom od vzniku do vrcholu falošné obrazy jeho života a charakteru. No nenašiel,
         čo očakával. On vo svojej zlými a mrzkými ľuďmi jemu dosýta nasugerovanej „nadčloveckosti“
         zabudol, že beztrestne nemožno hvízdať po kostole, čo by ten kostol bol i drevený, ako vo
         Veľkej Paludzi alebo v Istebnom, chudobný, s cínovými svietnikmi na oltári. A on s Durinom
         a akýmsi imaginárnym, skrývajúcim sa všemudrcom Jánom Odoakrom Kutálkom toľko toho už
         nahvízdal, že od neho smelosťou bolo očakávať v čestnej slovenskej rodine slovenskú
         srdečnosť.
    </p>
    <p>
     Mária vítala ho so svojou „renesančnou“ (ako hovorieval Skladanský) noblesou, Júlia sa
         iba raz ukázala a oddala pokojne doktora tetke Lote, ktorá len zďaleka počula čosi zvoniť o
         nových silách a hľadela s nedôverou na smelo vystrčený malý nos, na zlatý škripec a na
         voľné pohyby novej sily.
    </p>
    <p>
     Keď odchádzal od Gregušov, prvý raz názorne zbadal, že jeho „interesantné“, nebývalé, od
         všetkých iných odchodné stanovisko už neimponuje, ľudí neohromuje, nediví, nepokoruje.
         Interesantná „novizňa“ sa veľmi chytro ošúcha. Posiaľ tak nebolo: on i protesty a
         zahriaknutia so strany „starých“, so strany Hlaváňa, Kukliša pokladal za účinok vlastnej
         sily, a skutočne mnohí, ináč znamenití ľudia začali ochutnávať vôňu a vkus celkom novej
         ovocinky. Teraz videl sa byť odsoteným, ba temer ľutovaným. Ostré slovcia tety Loty, ktorá
         svojou nahrublou priamotou išla prosto do živého, rozčúlily ho a plnily zjedným, no
         malomocným hnevom. Mal v duši veľkú dávku ctibažnosti, nie celkom neoprávnenej. Pri dobrých
         daroch matky prírody miernená ctibažnosť bola by ho mohla ľahko vyzdvihnúť na vyšší stupeň
         ceny a platnosti v spoločnosti, keby s oprávnenou ctibažnosťou nebola u neho spojená
         neobyčajná náhlivosť, nedočkavosť, vnútorná netrpezlivosť, ktorá mu vlastne nebola vrodená,
         ale vštepená. Veď jeho ideál Babington Papáček, ktorého hrubosti, bezcitné cynizmy pokladal
         za výrony nadľudského heroizmu, niekoľkými bezduchými, no drzými pamfletmi vydobyl si slávu
         v spoločností omnoho povznesenejšej, vzdelanejšej, širšej, než bola spoločnosť kotlínska;
         prečo by sa teda on, Ján Milanec, nemohol stať fenoménom v užšej sfére tými istými
         prostriedkami? Vzdorovitosť a trpkosť bola mu skutočne vrodená, drzosť je ľahko napodobniť…
         Škripec nosí celkom tak ako Babington, ba i kúpil ho od toho istého optika, chodiť sa už
         naučil ako on, strmo, rovno, ako by bol zhltol ražeň. Chýbalo mu iba nejaké
         normano-anglosaské meno! Sprepadený Kutálek! I v tom ho predbehol!
    </p>
    <p>
     A teraz v rodine obyčajného bývalého notára, človeka, ktorý ani pochopu nemá o
         „nadčlovectve“, o „Umwertung aller Werte“, cítil sa detronizovaným a zmenšeným akýmsi
         nevedomým drobnohľadom. Lejla vo svojej oslepujúcej kráse ani sa len nedotkla toho
         stanoviska, ktoré on pokladal za vysoké, a stará, hrbatá, škaredá stará panna so
         sarkastickým úsmevom na chudých, vyblednutých perách pýtala sa ho, „či je to pravda, že oni
         chcú všetko obrodiť, premeniť, Boha shodiť s trónu, slovenčinu začachrovať, nového Mohameda
         vzývať a od Židov peniaze žobrať, päť ráz vieru meniť?“
    </p>
    <p>
     V Milancovi zúrilo a búrilo, sám nevedel, čo v ňom berie vrch, či bezpredmetná zlosť, či
         neodolateľná túžba uplatniť sa, či opravdivý vlčí hlad po ženskej nežnosti, ženskej
         oblažujúcej blízkosti… Návštevu u Gregušov nazval popredku pred Durinom „pardalovým skokom
         za antilopou“, a hľa, pardalča skočilo prikrátko… labky si iba poudieralo… a štíhla veselá
         antilopa veselo letela ďalej… Namiesto sladkého, vtipného rozhovoru s Lejlou dostala sa mu
         Lota — ach, a tá bola taká horká so svojou „zastaralou“ pravdou.
    </p>
    <p>
     Milanec v horkých dumách blížil sa k Velesovmu sklepu; vysoká strojná dáma pružnými
         krôčikmi vystupovala hore schodkami sklepovými. Nemýli sa, nemôže sa mýliť, bola to Irena
         Kuklišová. Bodlo ho niečo do srdca. Nie Havrané, nie Havrané bolo pre mňa pravým cieľom,
         pomyslel si. Brunhilda z kotlínskeho koncertu! Razom presvedčil sa hlboko, že Irena bola
         vlastne predmetom jeho „vlčieho“ hladu, ako spieval o ženských jeho obľúbený poeta Jaromír
         Hadubrand Strebavý, ktorý nosom videl a očami — (pardon, oči boly by prizastaralý výraz)
         „hledami“ voňal. Presvedčil sa hlboko, že mu „nebeží“ o Lejlu, že bol iba zmätený
         samoľúbosťou a povesťou o jej kráse… Ako mohol byť taký slepý, tak mimo habnúť! Zabudol už
         dávno na nebohatú českú devu, ktorej zmiatol hlávku a ktorej rodičia ho podporovali počas
         štúdií nielen večerami, ale i peniazmi…
    </p>
    <p>
     Aká to postava, aká silná, bohatá ženskosť, aká rozvitá, zakončená osobnosť, myslel si
         Milanec, keď videl Irenu zmiznúť vo Velesovom sklepe. A tiež z bohatších neviest Kotlínska.
         Menej blesku, menej aureoly ako u Lejly… zato prístup voľnejší a polovica mlyna! A akého
         mlyna! Či mu čert pošepol povadiť sa s jej bratom?
    </p>
    <p>
     Skočil do sklepu, kúpil nepotrebné gombičky a prihovoril sa Irene, ktorá sa ľahko
         začervenela a skoro ušla s malým paketkom v rukách. Hľadel za ňou a krv sa v ňom búrila.
         Ešte nikdy ženská neurobila na neho razom taký dojem. Zmizla z jeho obrazotvornosti česká
         deva, zmizla i Lejla. Obchádzal podvečer Hlaváňov dom, no vstúpiť sa neopovážil… predsa bol
         prihrdý skloniť sa pred Hlaváňom a Danielom Kuklišom… Mosty treba pomaly stavať. Možno,
         pôjdu večerným vlakom, pomyslel si a šiel na stanicu. Žiadalo sa mu aspoň raz ešte vidieť
         Irenu… možno ako by letkom smieriť sa s „múčnym moľom“, a potom cesta do Ráztok voľná. Veď
         ona u Velesa usmiala sa prívetive a ľahký rumeň zafarbil jej hrdú tvár… No s kotlínskej
         stanice odfučal vlak temer prázdny… Kuklišovcov nebolo. Pustil sa hradskou, polosmutný,
         polorozzúrený sám na seba, „Durina ženie vec ďaleko,“ dumal, „predsa nikdy neslobodno
         spustiť so zreteľa možnosť presedlať… To je nereálne, nepraktické! Praktické je sráznou
         kritikou svrhnúť to staré, postaviť sa na jeho miesto a potom paktovať s ruinami. Ruina, i
         keď je ruinou, je silná, časmi stvrdnutá, treba sa na ňu usadiť, urobiť ju podnožou nového
         bytu! A konečne i presedlať! Veď nás tak učili, aby sme len seba milovali! Samoláska je
         jediným citom, hodným rozvitého muža. A samoláska často požaduje neprotiviť sa, ale
         pohodlne presedlať, podliezť, kde sa tvrdo skáče! Zahrýzť sa do jedného chrenu — to je tiež
         vo svojom spôsobe lyrizmus, idealizmus! Ale žiaci sú vždy tuhší než učitelia!“
    </p>
    <p>
     Počul za sebou hrkot voza. Práve sa bral na príkry svah hradskej. Vo voze sedel Kukliš
         so sestrou. Milanec sňal klobúk, odstrániac sa nabok…
    </p>
    <p>
     „Sluha, pán Kukliš!“ riekol a podával mu ruku do koča. Kukliš mu podal svoju ruku a
         Milanec kráčal s vozom.
    </p>
    <p>
     „Hora s horou sa nesíde, ale človek s človekom!“ povedal po rusky. Irena sa usmiala.
         Captatio benevolentiae!
    </p>
    <p>
     „Zabudnuté, pán doktor!“ riekol Danko a bol v srdci rád. Na ňom bola taká ťarcha, že
         stal sa mäkkým až do slabosti.
    </p>
    <p>
     „Do videnia v Ráztokách, slečna!“ riekol Milanec.
    </p>
    <p>
     Voz vyšiel na svah, kone prešly v bystrejší beh.
    </p>
    <p>
     „Do videnia!“ zavolala Irena prívetivým, posmeľujúcim hlasom.
    </p>
    <p>
    </p>
   </div>
   <div type="chapter">
    <head>
     VI. Milenium Botonda.
    </head>
    <p>
    </p>
    <p>
    </p>
    <p>
     „Mrzutá vec, mrzutá vec,“ hovoril podžupan Michal Strakonický vo svojej širokej
         kancelárii v prvom poschodí veľkého, ale blbo stavaného nekľudného stoličného domu slúžnemu
         tretieho, Podhorského okresu, Belovi Kulifaymu, ktorý prišiel na dnešnú patriotickú
         slávnosť, na tisícročné jubileum zaujatia Kotlínska „vezérom“ Botondom!
    </p>
    <p>
     Kulifay použil príležitosti, zašiel hneď za rána k podžupanovi, aby žaloval na
         Surinského, a vôbec na Stoháre, zkadiaľ po celom Podhorskom okrese šíri sa nákaza. Suma
         jeho žalôb bola:
    </p>
    <p>
     Surinský, hoci prechorieva, neprestáva ľud búriť, a skrývajúc sa za svoje farské múry,
         robí výpady na svetské pole, národom zvelebovaný, cíti sa bezpečným a jeho červený pás s
         reverendou robí ho neprístupným. Ľud chodí k nemu priamo procesiami, len že ho nevzýva ako
         svätého v živom tele. V Stohároch má byť richtárska voľba, on, totiž Bela Kulifay, nestojí
         za nič, ak mu nedajú výdatné brachium. On síce kandiduje patriota Samuela Güldenbratena,
         ale Güldenbraten nemá okrem dvoch ľudí ani jedného prívrženca, a Surinský kandiduje Janka
         Klinovského, pansláva, čo číta Národnie noviny. V Bukovej Ture síce osadil on, to jest Bela
         Kulifay, nazad Jána Turicu na richtársky trón, ale obec sa búri, richtára nepočúvajú,
         posmievajú sa mu, a nedávno by ho boly baby do močidla namočily, keby nebol ušiel. Tak
         bežal, len sa mu tučné brucho potriasalo, stratil klobúk a dal sa hneď dvom babám mastiť. I
         tu potrebuje slúžny pomoc — ináč je Ján Turica nemožný a Buková Tura prepadne panslavizmu.
         Na dnešné jubileum Botonda vedel priviesť iba richtárov, na čele s Jánom Turicom. Slúžny
         chcel priviesť bandérium, no gazdovia vyhnali kone na pašienku.
    </p>
    <p>
     Strakonický sa mračil pri výhľadoch Belu Kulifayho. Konečne lenivo riekol:
    </p>
    <p>
     „I notár stohársky Ďuro Rukavica bol tu! I on sa žaluje! Eh, takí chlapi, a nevedia si
         sami poradiť. Vy, páni, neviete iného než brachium!“ Strakonický zívol na dve kolesá. Bol
         bledý, nevyspatý, po prekartovanej noci. „Čochvíľa bude treba do každej dediny pol
         regimentu. Načo sú potom slúžnovci a notári? Ha?“ zívol ešte raz a natiahol sa. „Pravda,
         stoliciam odobrali všetku moc a vládu. Stoličný úradník aby behal na ministerstvo, keď v
         stolici húsatko okrivie! Ale vy, páni, už prosto nič sami neviete!“ Ešte dlho dudlal a
         šomral, a predsa konečne obrátil sa ku Kopytnickému, ktorý písal v kúte za písacím stolom s
         takou pilnosťou, s takým chvatom, že po celej izbe ozýval sa ustavične štrkot jeho pilného
         pera: „Napíšte na komando žiadosť: dvoch žandárov potrebujem na Bukovú Turu a štyroch do
         Stohár na richtársku voľbu. Rozumiete?“
    </p>
    <p>
     „Na službu, pán veľkomožný,“ odvetil Kopytnický a pozdvihol sa so stolca. Kopytnický si
         veľmi vážil Michala Strakonického. Takého principála tak ľahko nedaruje nebo smrteľnému
         človeku. Strakonický, ako vo všetkom, tak i v opatere svojich i cudzích peňazí bol
         neporiadny, lenivý a „božsky“ zábudlivý; tu raz zabudol na svojom stolíku medzi papiermi
         piatočku, tam ležaly v nevybavenom akte nečítané depozity, z ktorých potom často chýbalo a
         čo Michal Strakonický flegmaticky doložil zo svojho vestového vrecka. Zlatovky a drobné
         hádzaval do mištičky s čiernou posýpkou; tam ony plávaly nečítané a nevedomé ako strieborné
         rybičky v mútnej vodičke. Slovom, Kopytnický pokladal tieto vlastnosti veľkomožného pána
         principála podžupana Strakonického za vysoko štátnické, patriotické, bezúhonné „a hazafiság
         szempontjából“, za výkvet administratívnej geniálnosti. Nevďačný svet: takéhoto človeka
         nechať dvadsať rokov na nevysokom schodíku uhorskej politickej správy!
    </p>
    <p>
     „Vy, páni z vidieka, množíte mi daromnú robotu; človek nevie, kde mu hlava stojí. Pah,
         skoro by som bol zabudol: Kopytnický, povedzte Burdulovi, nech ide zajtra ráno s notárom
         Rukavicom do Stohár, tam nech je poruke pánu slúžnemu, nech sa priveľmi nenaťahá a nech
         zostane, kým ho neodvolám.“
    </p>
    <p>
     „I veľmi, pán veľkomožný,“ riekol Kopytnický, pozdvihnúc sa so stolca, a pero jeho len
         na chvíľu úctivého pozdvihnutia prestalo štrkať po papieri; keď sa znova spustil na stolec,
         štrkalo dvojnou silou.
    </p>
    <p>
     Michal Strakonický so svojej strany bol veľmi spokojný s Kopytnickým. Kedykoľvek prišiel
         do kancelárie, čo sa stávalo geniálno nepravidelne, vždy ho našiel za písacím stolom a vždy
         počul hlasný hovor jeho pera a videl netrpezlivo trasný pohyb jeho pilnej ruky. Pravda,
         nevedel, že Kopytnický mal čiperného chlapca, hajdúchovho synka, vycvičeného špióna pri
         oblôčku na schodišti, ktorý vždy zďaleka zazrel lenivo idúceho podžupana z kasína alebo od
         madame Mayerky, a s rýchlosťou blesku uvedomil o tom Kopytnického, privolal ho z kaviarne,
         z krčmy, z bytu. Než sa Strakonický vyteperil parádnymi schodmi, Kopytnický sedel už za
         stolom a škriabal… Vyletel ako vták bočnými schodmi.
    </p>
    <p>
     A potom pán podžupan bol pripohodlný nazrieť, čo tak rýchlo píše pilný a akurátny pisár;
         a to bolo dobre, lebo pisár robil temer vždy haky-baky, kolieska, kríže a otázniky,
         dekadentské ornamenty a iné alotriá na hrubý kancelársky papier…
    </p>
    <p>
     A zvlášte dnes! I tie haky-baky a kolieska boly krivé, ale dekadentské ornamenty boly
         dvojmo geniálne, nepravidelné. Secesia celého sveta mohla mať radosť. Kopytnický prišiel
         totiž rovno od tetky Brecheisen do kancelárie. Len čo sa umyl, vzal čistý papierový
         golierik a preobul hajdúchom vyleštené topánky. Boly ako zrkadlo. To bola jeho politika:
         keď príde s lesknúcimi sa topánkami, znamená poriadny človek. Doma spal.
    </p>
    <p>
     Strakonický po vydaní dvoch namáhavých rozkazov (táto úradná činnosť ho strašne zmorila)
         vstal od svojho ohromného stola, zavaleného starými aktmi, zaúdenými tabačným dymom dožlta,
         írečitým prachom poprášenými. Vytiahol sa, zíval a nahrbený začal sa prechádzať po
         kancelárii. Husté obočie mal stiahnuté, pekné brnavé fúziky visely mu na ústa. Tvár mu bola
         žltkasto bledá.
    </p>
    <p>
     „Tomuto stohárskemu kňaziskovi bolo by už na čase dokonale posvietiť,“ hovoril
         Kulifaymu, ktorý prechádzal sa s ním, lenže zaostával pol kroka pozadu, „nebude pokoja v
         Podhorskom okrese, kým ho nejako poriadne nevykrútime! Starygáň! Čože v ňom ešte žije?“
         Strakonický bol by rád hoci upiecť Surinského, no udávať ho u cirkevnej vrchnosti neudával,
         to robili Kraus a Büky. Len ťažko bolo by rozhodnúť, či neudáva ho z noblesy a či z
         lenivosti? Jeho lieň bola aspoň taká veľká ako jeho starozemianska noblesa a premôcť ich
         vedel (obe, i lieň i noblesu), iba keď prišly kortešačky: vtedy chodil z dediny do dediny,
         vysedával v páchnúcich krčmách, zabudol celkom na svoj starostoličný aristokratizmus,
         bozkával sa s „pazúrmi“, s „chrapúnmi“ a každý prostriedok mu bol dosť dobrý.
    </p>
    <p>
     Bela Kulifay pohladil si ponad ušami pričesané čierne šesťašesťdesiatky, končiace sa na
         sluchách vo dve kučeravé štetky. Chodil pružno, hodne kolísavo v drieku, a okrem toho hlava
         jeho s pútcom, od čela až po tučné tylo vo dve nerovné polovice rozdelená, knísala sa zboka
         nabok, takže dlhé, mocné, vymastené fúzy balansovaly ako ramienka rozkývaných vážok. V
         chode, tvári, posunkoch javilo sa tuhé sebavedomie s tuposťou a smyselnosťou. Bol vždy
         zadĺžený po uši, hoci vedel výtečne zarábať: okres mu bol dojnou kravou, ktorá nikdy
         neprisychá. No jeho žene, zemianke kolosálnych telesných rozmerov a kolosálnej „naivnosti“,
         horely peniaze na dlani. Detí nemali, žili nebohate v lacných Stohároch, nikomu nič nedali,
         ani len v piatok žobrákovi, on nemal drahých pasií, v karty nehral, nepil — predsa u nich
         bola vždy potŕžka o groš. Pravda, chodili k nim mladí „inteligenti“, ale veď oni sa
         uspokojovali lacným čajom a úsmevmi tučnej pani slúžnej. Čo muž vozom navozí, žena štipkou
         odvláči. A taká kolosálna!
    </p>
    <p>
     „Bol u nás doktor Kraus,“ riekol Kulifay, „a priniesol intimáty od nadžupana; verte,
         verte, človek dnes nevie, koho má počúvať. Kraus sa hneval, že ukazujem málo energie.
         Preboha, čože mám už robiť? Mám z ľudí pásy párať? Mám dať Surinského s kancľa zdrapiť? A
         potom nadžupan káže tak, podžupan inak…“
    </p>
    <p>
     Michal Strakonický postál, ruky na chrbte, zaškaredil sa a zpod hustého obočia pozrel na
         slúžneho:
    </p>
    <p>
     „Ja som váš bezprostredný predstavený! Čo vás do Krausa? Druhý raz ho vyhoďte von. Kraus
         nech trachóm pinsluje a poučuje Lutišiča!“
    </p>
    <p>
     Pri tom mene prestal sa škarediť a jeho bledá tvár rozšírila sa do úsmevu.
    </p>
    <p>
     „Ako to?“
    </p>
    <p>
     „Ach, to je veľmi zaujímavé!“ Strakonický ukázal očami k stolíku, za ktorým šramotil
         perom Kopytnický, a pretrhol rozhovor. Pred nízkym podriadeným neslobodno posudzovať
         veľkých pánov.
    </p>
    <p>
     „Už je dosť toho čarbania!“ riekol podžupan Kopytnickému, ktorý zmužilo škŕkal perom,
         hoci mu oči klipkaly, hlava ho pálila a hrdlo pocítilo infernálny smäd po pive, len po
         pive, hodne studenom…
    </p>
    <p>
     „Tu, nate, dnes večer aby všetko bolo na slávnosti, na bál priveďte tanečníkov. Pazúrov
         večer potraktovať na Hrubom hostinci, rozumeli ste?“ povedal Strakonický a vyňal z
         vestového vrecka chumáč bankoviek, celkom dokrčených.
    </p>
    <p>
     Kopytnický vyskočil zpoza stola, a odoberúc peniaze, zmizol. Len jeho pospešné kroky so
         schodov bolo počuť: bral po troch schodoch naraz.
    </p>
    <p>
     „Čože je, prosím, s Krausom a Lutišičom?“ pýtal sa zvedave Kulifay. Hlava prestala sa
         knísať, šesťašesťdesiatky trčaly podžupanovi rovno do tváre.
    </p>
    <p>
     „Ukázal mu, kde murár nechal v múre dieru!“
    </p>
    <p>
     „Lutišičovi?“
    </p>
    <p>
     „Ale horký! Lutišič Krausovi! Musela to byť veľmi zábavná scéna. Starý živoder zúri,
         špince, hrozí, ale bojí sa mu poslať svedkov, lebo vie, že Lutišič nežartuje so zbraňami. A
         nie je to ani pre manžela peknej pani Melánie de Capri veľmi príjemné! Oni sa obaja, totiž
         Kraus a Büky, sobrali do Havraného naučiť móres toho čudáka. Lišiak nad lišiaka. Büky
         poslal Krausa na výzvedy a tak zachránil svoj vlastný chvost! Haha!“
    </p>
    <p>
     Strakonický sa zriedka smial, ale jeho zášť proti Bükymu, ako votrelcovi
         zkaderuka-zkadenoha, bola temer taká veľká ako proti panslávom… No fanatizmus renegátsky
         predsa len zvíťazil; keď prišlo na lámanie chleba, Strakonický nepekne, s násilím na
         svedomí utajil v sebe oprávnenú zášť proti upadnutému Bükymu, zahlušil svoj šľachetnejší
         cit, svoju vrodenú noblesu smýšľania a spojil sa s ním v neoprávnenej nenávisti proti
         Slovákom. Sám Boh vie, akým činom vtrúsil sa do srdca renegáta toľký jed, toľká krvavá zášť
         proti vlastnej krvi, vlastnému telu: ešte len otec Strakonického, taktiež ako vysoký
         úradník kotlínsky, úradoval po slovensky, vypomáhajúc si latinčinou, lebo po maďarsky vedel
         len niekoľko fráz, ktoré sa naučil ako chlapec v Salibách na frajmeku.
    </p>
    <p>
     Nízkosť Strakonického pozostávala i v tom, že nebol od vzniku skazený a od rodu zlý,
         nebol ani zadubený, obmedzený, vedel, že čo robí, zle robí, že sám pod sebou reže haluz, že
         zohavuje prešlosť svojej starej rodiny. Vedel, že práve renegátstvo v ňom ubíja všetky
         vrodené šľachetnejšie inštinkty — no studený fanatizmus mrazil v ňom každé ľudskejšie
         pohnutie: vedome mliaždil pravdu i právo, vedome a za cenu vlastnej vnútornej rozorvanosti,
         nespokojnosti, ktorá ho hnala do karát, k silným špirituózam a k činom ukrutným a
         nesmyselným, nesvojským jeho pravej prírode.
    </p>
    <p>
     „Ináč je veselo v stolici,“ riekol Strakonický, vytiahol čiernu viržínku a pozorne si ju
         zapaľoval. „Kotlínčania majú strach pred procesom, pohlavárov pochytáme a bedač poddá sa
         sama! Teraz poďme „bogarat ölni“ (chrobáka zabiť). Ja ho mám v žalúdku! Ten náš kasínový
         krčmár meria nám otravu!“
    </p>
    <p>
     Kopytnický vyhľadal hneď Burdulu. Našiel ho stáť pred stoličným domom, opretého o stĺp
         dreveného zábradlia. Bol očividne smutný, prázdnu penovku „s bradou“ držal v ruke — prázdno
         bolo i vo vrecku i košteku, slnce pieklo a robilo smäd. Oproti stoličnému domu stál Hrubý
         hostinec s oleandrovým kioskom, pokrytým plachtovou strechou; tam šťastnejší ľudia pili
         pivo. Burdula videl spenené poháre… hľa, aká hustá pena, šesták zdrží. I mľaskol jazykom,
         suchým ako prihrievaná trieska! Kraus nebol skúpy, ani Strakonický, ale Burdula prehral
         predošlej noci celú svoju kasu, a okrem toho poslednú divú hrušku, ktorá ho ešte menovala
         pánom.
    </p>
    <p>
     Druhý stĺp dreveného zábradlia podopieral krátky Varečkay a malými vilnými očkami
         pokukával na školské dievčence-podrastky, idúce s kapsičkami zo ženskej krajčírskej školy.
         Deti išly, nevinne štebotajúc, okolo samého slúžneho, nepozorujúc jeho perverzné pohľady,
         iba tučná, na svoj vek neobyčajne vyvinutá Židuľka s dekoltovanou už vysokou mladou hruďou
         kukla zpod slameného klobúčika na Varečkayho a usmiala sa, ukážuc biele zúbky pod hrubými,
         vydutými perami. Varečkay sa nervne trhol a zažmurkal na ňu svojimi malými očkami. Židuľka
         sa ešte raz obzrela a kývla na Varečkayho.
    </p>
    <p>
     „Máš zajtra včasne ráno ísť do Stohár s notárom a pánom slúžnym Kulifaym… Nevyvaľuj na
         mňa okále, starý kázal!“ povedal Kopytnický Burdulovi.
    </p>
    <p>
     „A čo tam, ha?“
    </p>
    <p>
     „To ti sám povie, máš sa u neho prezvedieť.“
    </p>
    <p>
     Kopytnický zamieril rovno k pivnému kiosku Hrubého hostinca. Burdula hľadel závistlivo
         za ním.
    </p>
    <p>
     Vtom vyšli zo stoličného domu Strakonický s Kulifaym a zmizli v bráne Hrubého hostinca.
         Ako sa stratil z úradu Strakonický, z oboch východov rojili sa úradníci a pisári ako sršne
         z dupného duba, hoci nebolo ešte ani jedenásť hodín. Roj zatváral čmeliak Pepi, so širokou,
         vysmiatou tvárou.
    </p>
    <p>
     Bolla letel prosto na Burdulu, buchol ho do širokého chrbta.
    </p>
    <p>
     „Čo stojíš ako zaľúbený mamut? Nevidíš, že Gejza letel na pivo? Starý dal mu žvacheľ
         nečítaných bankoviek, hybaj! Dnes večer bude muri, pajtáš! Po shromaždení zabavíme sa.
         Neveríš? Nerob takú tvár, ako bys’ nič nevedel… Veď si bol u pána doktora. Len sa nemúdri.
         To ti hovorím, abys’ bol triezvy až po patáliu. Potom sa už nader!“
    </p>
    <p>
     „Bol som u doktora, ale naprázdno!“
    </p>
    <p>
     „Neboj sa! Mám i pre teba. Tu máš preddavok…“ Bolla vstrčil do mäsitej ruky Burdulovej
         piatku. Burdula sa usmial a obaja bežali za Kopytnickým do Hrubého.
    </p>
    <p>
     Stoličný dom zostal prázdny, dvaja hajdúsi vo vyšnurovaných kabátoch a galónových
         čiapkach stáli v chladnej predsieni.
    </p>
    <p>
     Pán Ďorď Krapina sberal sa posledný a nabíjal si krátku debrecínku s rovnou čutorou, s
         ktorej visely červenobielozelené strapce a guľôčky. Na šedivú hlavu nastokol si malý
         okrúhly klobúk s čiernou, nazad visiacou stuhou s francľami.
    </p>
    <p>
     Pred domom čakala ho už jeho brička, zapriahnutá Barnou a Vitézom. Na kozle sedel mladý
         šuhaj z Krapinoviec a klátil bičom.
    </p>
    <p>
     „Kam, kam, domine spectabilis?“ oslovil ho Varečkay, odíduc od zábradlia k bričke. „Veď
         máme dnes jubileum Botondovo… Bude to krásne!“
    </p>
    <p>
     „Nech mi dajú svätý pokoj! Peníze rozhadzovať! Keby to Kossutha Lajoša! Ale Botond! Nech
         mi veria, čo sa robí, zle sa robí! Boli sme my dobrí vlastenci, životmi sme vážili; keď mi
         kanonierov pri dele vystrieľali, sám som nabíjal… Ale Botondom nerozumiem. Alásolgája!“
    </p>
    <p>
     „Hió, hió!“ kričal šarvanec z Krapinoviec, „hió, Barna, hió, Vitéz!“ Ale Barna a Vitéz
         nechcely nijako s miesta…
    </p>
    <p>
     „Zaspaly ti!“ zavolal na kočiša ševcovský učeň s párom nových črievic v rukách.
    </p>
    <p>
     Šarvanec zobudil kone bičom a brička pomaly išla hlavnou ulicou popri podlubí. Krapina
         zdvorile ďakoval, keď ho pozdravovali, i sám pozdravoval, šermujúc malým okrúhlym
         klobúčikom. Ľudia ho mali radi, bol to priamy, statočný, hoci i podivný človek. Žil pol
         stoletia svojou osemaštyridsiatnou fantáziou, ktorá nikomu neosožila, ale ani neškodila.
         Tiež svojho spôsobu idealista.
    </p>
    <p>
     „Vymýšľajú, vymýšľajú!“ dumal starý patriot, dymiac zo svojej krátkej debrecínky, „a čím
         viac vymýšľajú, tým rýchlejšie hynieme. Nepáči sa mi to! Načo boly i tie dve kázne u nás v
         Krapinovciach? Prvý raz sa dovalili, a druhý raz nebolo živej duše. A tých Židov len všade
         strkajú! Už nebude dobre… Hynieme, hynieme ako sneh… Kdeže sú naše írečité famílie? V tom
         údolí som už sám, a ako dlho? Detí nemám, bratia schudobneli, po železniciach slúžia! Ach,
         tie nešťastné peníze!“
    </p>
    <p>
     V Krapinovciach vítala veterána stará kúria, spustnutá, chladná, osamelá… Visela nad ňou
         nevyhnuteľná licitácia. Krapina sadol za stôl a pozeral do kúta. Tam bola železná truhlica
         s armálesmi celej jeho írečitej zemianskej rodiny krapinovskej, s listinami od časov kráľa
         Bela… Ona sama mu ostane, keď prastaré múry prevezme nejaký cudzí človek, pravdepodobne
         Žid, ostane mu i šabľa, i stará mentieka, pušným prachom kedysi okiadzaná! Vyšly „peníze“,
         sláva sa končí, končí sa i tento márny život.
    </p>
    <p>
     Krapina podoprel hlavu o starý dubový stôl a zašiel dumou do čias minulých. Ony bývaly
         útočišťom jeho, v nich cítil sa šťastným a bodrým, v nich zabudol na mizériu prítomnosti!
         Ticho bolo v starootcovskej chyži… Tu i tu myška šuchla pri stene… Smutným myšlienkam oddal
         sa čudný idealista.
    </p>
    <p>
     „Éljen a haza!“ zakričal konečne mocným hlasom starý honvéd, aby sa vytrhol z trudných,
         smutných myšlienok, a oči sa mu zablyšťaly. A toto osamelé, v pustej chyži, nad dubovým
         stolom pri železnej truhlici zvučiace „éljen“ bolo celkom iné než „éljen“ terajších
         hazafických epigónov! V ňom bol duch starej, bodrej, často junáckej slovenskej šľachty,
         nežijúcej síce národne a národu, ale vlasteneckej v peknom smysle tohto dnes tak hnusne
         zneužívaného slova.
    </p>
    <p>
     Po obede nahrnula sa do Kotlína celá znať Kotlínska, všetko úradníctvo, z dedín
         nasháňali richtárov, boženíkov a niektorých prostoľudínov ako štafáž; „népnek hozták“ je na
         to remeselnícky výraz. Ján Turica prijazdil z Bukovej Tury na ohromnom šimľovi so širokou
         trikolórou za klobúkom.
    </p>
    <p>
     Vo veľkej dvorane stoličnej bola hlavná oslava vezíra Botonda, ktorého význam a zásluhy
         mal oceniť Ákoš Kallivoday slávnostnou historicko - kultúrno - patriotickou prednáškou.
         Dvorana okolo piatej bola nabitá, na predných kreslách sedelo úradníctvo, zemianstvo,
         Židovstvo, vo veľkej bočnej lóži, vlastne pologalerii, okolo Melánie Büky, rodenej barónky
         de Capri, shromaždil sa dámsky kvet Kotlínskej stolice, ktorý nerád, ale ináč byť nemohlo,
         pomiešaný bol i hebronskými ružami, medzi nimi vývodila hlavne nadruža, manželka Leopolda
         Poppenheima s dvoma podružami-dcérami: tučničkou Rózou a černookou Leopoldínou.
         Poppenheimová prevýšila briliantmi a zlatom celú ženskú spoločnosť, nevynímajúc ani
         Melániu, a jej dcéry predčily dievčenský flór dekoltovaným poprsím, pikantnosťou a novotou
         módy.
    </p>
    <p>
     Pani Melánia úzkostlivým pohľadom merala štíhlu postavu Ákoša Kallivodayho, ktorý
         nepokojne chodil tamdolu po estráde, držiac v ruke sošitok. Keď šibol okom ku galerii, ona
         mu posmeľujúcim kývnutím hlavy dodávala smelosti.
    </p>
    <p>
     V zadných radoch a po strane, po chodbách bol „ľud“, nahnaní richtári, boženíci,
         halienkári, kožušníci, medzi ktorými vývodil tučný, plecitý, vypasený Turica a hladil si
         dlhé vlasy za ušami. Kde-tu, nesmelo, pchal sa kotlínsky mešťanček a neisto obzeral sa
         dookola, ako by bol niečo ukradol.
    </p>
    <p>
     Žiaci štátnych škôl spievali: „Isten áldd meg a magyart“, Büky otvoril slávnostnú
         akadémiu niekoľkými vysokoštátnickými slovami, Koloman Vizy povedal krátky úvod, v ktorom
         načítali zasa tridsať ráz slovo „haza“. Kallivoday, trochu bledý, sadol za stolík, na
         ktorom bol nevyhnutný pohár s cukrovou vodou, a začal trasúcim sa hlasom čítať elaborát o
         tom, ako pred tisíc rokmi pod naším „apom“ Arpádom veľký hrdina Botond prišiel do krajov
         našej mútnej rieky, osnoval hrad a mesto Kotlín, hrady Trasikovo a Mahuty, a z milosti
         Arpáda stal sa majiteľom územia, ktoré dnes voláme Kotlínskou stolicou; ako je tu všetko
         maďarské, každá hruda, každý kríček, každý závan večerného vetra. „Tuto, na tomto mieste,“
         povýšeným hlasom zavolal rečník, „vrazil najväčší hrdina Botond svoj buzogáň a povedal,
         nech vzrastú dva hrady a jedno mesto, i stalo sa!“ Hovoril „zamatoš“ maďarčinou, málokto ho
         rozumel, a najmenej pani Poppenheimová, tešínska rodáčka, ale zato, keď skončil, prvá
         začala tlieskať na dámskej galérii. Sedliaci, ktorých „népnek hozták“, pohli sa radostne,
         mysliac, že je už koniec týmto nesrozumiteľným zvukom. Ale nerátali s poéziou. I poézia
         musela prispieť na oslavu kotlínskeho milénia. Na pódium, rýchlym smelým krokom, vyšiel
         redaktor A Hazafiság Trombitája Gerley Mór (olim Moritz Goldgrützner) na veľkú radosť
         svojho otca, ešte vždy Goldgrütznera, ktorý sedel v prvých radoch.
    </p>
    <p>
     Gerley deklamoval, hádžuc tu i tu okom na tučničku Rózu Poppenheimovú, svoju vlastnú ódu
         na Botonda, ktorého nazval svojím otcom a predkom, hovoril tak hlasno, že sedliaci mysleli,
         že sa vadí a nadáva pánom, a Turica sa už dvíhal, že ide protestovať. Na šťastie óda
         končila sa výkrikom:
    </p>
    <p>
     „Botond apánk, neked hűséget esküszünk!“ (Otec Botond, tebe vernosť prisaháme.) Žiaci
         štátnych škôl spustili Hazádnak, a úradné oslávenie Botondovho milenia bolo ukončené.
    </p>
    <p>
     Nasledoval veľký oldomáš. Pre pánov prikryli v stoličnej dvorane, pre ľud prichystali
         hostinu v Hrubom hostinci, pozostávajúcu z virštlí, málo piva a mnoho pálenky. Banket v
         stoličnom dome bol oživený hudbou, nesčíselnými toastmi, medzi nimi Vizyho a Varečkayho
         preplnené boly hrozbami, štvaním a vyzvaním proti vlastizradcom, panslávom, ktorých
         posledná hodina sa blíži. Jánovi Turicovi, ktorý sedel konča stola, dovolili povedať
         slovensky, slúžnym cenzurovaný toast, plazivý a nízky. Turica rozumel svojmu remeslu,
         hovoril plynne, jadrne, peknými sadami, dobrým prízvukom, na každý prípad rozumnejšie než
         Vizy a Varečkay. Zakončil s „íljen“ a sadol, usmievajúc sa širokou tvárou. Sadnúc si, začal
         piť ani kralević Marko, ale sa neopil. Všetko sa v ňom prepadalo.
    </p>
    <p>
     Hostia sa rozjarili, nadžupan neskoro vyzdvihol tabuľu, aby dvoranu mohli upraviť pre
         veľký bál, ktorým maly sa korunovať stoličné slávnosti. Tešilo ho, že predbehol celú
         krajinu a dal skromnou stolicou príklad, ako sa má zasvätiť založenie maďarského štátu
         medzi štyrmi riekami.
    </p>
    <p>
     V Hrubom hostinci bolo živo, takže mnohí, ktorým nebolo dosť na stoličnom bankete,
         prešli do hostinca a v „extraizbách“ pokračovali v pití i rečnení. Ta previedli si Pištu s
         bandou a Bolla stál pred ňou, spieval, ujujúkal a tancoval. Bol vo vytržení a niekoľko ráz
         chcel skočiť do basy, ale vždy ho zadržal Kopytnický, ktorý mal starosť o bál. V Hrubom
         hostinci neprestala divá, opitá surmia ani potom, keď už hudbu odvolali na stoličný dom,
         kde stoličné krásky, pomiešané s hebronskými ružami, schádzaly sa na čardáš. Okolo darovej
         pálenky v podjazde nasbierala sa všelijaká čeliadka, ktorá naskrze nemienila osláviť
         Botonda. K nej častejšie prichádzal Burdula a rozdával krátke cigary, šepkal, a nepijúc
         sám, núkal a zdravkal si s ľuďmi podozrivými.
    </p>
    <p>
     Všetko oslavovanie tisícročnej pamiatky Botondovej dialo sa na úzkom priestore, okolo
         stoličného domu a Hrubého hostinca — ostatné mesto bolo tiché — ta zalietaly iba jednotlivé
         výkriky, a keď povial vietor, húkanie basy. Hlaváň sedel vo svojej kancelárii nad ťažkou
         apelátou, ťažkou zvlášte preto, že vec týkala sa Daniela a Ireny, ktorých mal rád i osobne,
         i vážil si ich ako dobrých slovenských ľudí… Druhé fórum síce zmenilo prvý súd, ale zostala
         ešte na mlyne istá ťarcha, ktorá by mohla byť časom nemilá a zmenšovala cenu krásneho
         nehnuteľného majetku Kuklišovcov. Bolo okolo pol dvanástej. Už chcel ísť do spálne, keď
         razom začul akýsi hukot, zďaleka, ako by zpod zeme. Hukot sa blížil a za minútu poznal, že
         je to krik a šum blížiacej sa väčšej masy ľudí… Nevdojak pozrel na stenu, kde visely jeho
         pištole, revolver…
    </p>
    <p>
     Už nebolo pochybnosti: luza z Hrubého hostinca bola na pochode… Ozvaly sa výkriky:
         „éljen a maďar!“, „éljen Botond“, „abcug hazaáruló!“, „abcug pansláv!“ Masa zastala pred
         Hlaváňovým domom a zatíchla… Na isté povelenie zaznela sluch driapajúca mačacina… hvízdanie
         na píšťalkách, bitie na plechových tanieroch, rapkanie na detských rapkáčoch, trúbenie;
         medzi pekelný vresk inštrumentov ozývalo sa zavýjanie mačiek, šakalov, brechanie,
         éljenovanie, abcugovanie… Hlaváňka, strhnutá zo sna, pribehla v bielom do kancelárie za
         mužom…
    </p>
    <p>
     „Deti do zadnej izby!“ povedal pokojne Hlaváň, sňal so steny revolver. Pokoj mužov
         obodril i jeho ženu; spojenými silami preniesli deti, zo sna strhnuté, plačúce, do zadných
         izieb odo dvora, pobudili slúžky. Keď sa Hlaváň vrátil do prednej izby, ohromná skala
         búšila do obloka, prebila obe tably a padla do postele, kde pred chvíľou ležala mať s
         najmenším deckom, ešte pri prsiach… Za ňou buchla druhá, tretia, a o chvíľu rinčaly pobité
         obloky a skálie lietalo do chyže; niektoré skaly s hrmotom odskakovaly od obločných krížov,
         no mnohé preletely do protivnej steny, bijúc obrazy, padaly na kredenc, ktorý zrachotil,
         ako by udrel hrom. Sklené a porcelánové náčinie sypalo sa s chrestom na dlážku. Každé
         podarené trafenie vyvolalo v spitej luze hurónsky rev a vresk inštrumentov. Hlaváň poznal v
         huku vresk Burdulovho hrdla. Neveľká skala búšila Hlaváňovi do pŕs… v tme nemohol jej
         vyhnúť. No vtom začali búchať skalami a drúkmi do brány od ulice. Hlaváň, uspokojac ženu,
         vybehol s revolverom v ruke do podbránia. Mal pevnú vôľu, keď už nemohol sám a sám
         zachrániť svoje obloky a izbové náradie, aspoň nedovoliť cez preborenú bránu vniknúť do
         domu, len cez šesť mŕtvol — toľko nábitkov mal v revolveri. Prostovlasý, v ľavej ruke
         dvojramenný svietnik s dvoma horiacimi sviecami, v pravej revolver, stál v podbrání a
         čakal. Ticho, bez rozčúlenia umienil si, keď sa brána poddá na toľké tlačenie, prvému, kto
         sa ukáže v prielome, ticho vpáliť prvú guľku do čela. Sám sa divil svojej rozhodnosti a
         tichosti.
    </p>
    <p>
     Mocne búchali do brány, až sa otriasala a brnela celá, mocné závory stenaly a Hlaváňovi
         sa zdalo, že ju i štiepu. Ozorne ozývaly sa tupé hromové údery. „Éljen a maďar!“ bolo počuť
         za každým buchnutím do brány a po každom „éljen“ obnovil sa pekelný hahot, psí brechot a
         inštrumenty dvojnou silou zarachotily, zahvízdaly, zabubnovaly a zatrúbily. Hlaváň myslel:
         už-už popustia prostredné dosky, ktoré sa už triasly — ta priložil rúru revolvera.
    </p>
    <p>
     Obloky prestaly rinčať… už ich nebolo… Prestali i búchať do brány. Hlaváň ešte trochu
         čakal… Prestávka bola divná, muselo sa stať niečo vonku. Ticho, razom zavládnuvšie, bolo
         nevysvetliteľné.
    </p>
    <p>
     Ohromná surma nemohla nezobudiť ľudí, a zvlášte obyvateľov neďalekej Rorátky. Nasbiehalo
         sa niekoľko ľudí postranných, nemajúcich nič spoločného s nápadom na dom Hlaváňov,
         zvedavých, čo to? aká surma? Oni pribehli už, až keď rozrušiteľné dielo jubilantov bolo
         temer pri konci. Niektorí z Rorátky pribehli ešte dosť zavčasu, aby pochopili, že je to
         surový nápad. Jeden dúži mladý človek z Rorátky ešte prichytil malého, šťúpleho násilníka,
         ktorý práve bol hodil skalu do obloka Hlaváňovho, už i tak vybitého. Chytil ho za väzy, „i
         tento hádzal!“ zavolal v pevnom presvedčení, že ho môže dať áreštovať, že slúži veci
         poriadku. Rorátčania obstúpili grupu. Mladý šuhaj nepúšťal metajúceho sa človiečika, i
         pridal mu pár za uši, a bol by ho nepustil… Razom ozval sa známy hlas advokáta Dr. Karola
         Durinu:
    </p>
    <p>
     „Pustíš! Nevidíš, že sú to pán slúžny?“ Mladý šuhaj, ohromený, pustil chyteného
         človiečika, ktorý stratil sa vo tme a trme-vrme ako gáfor, ako chytený a prepustený čertík.
    </p>
    <p>
     Pri celom rozrumovaní Hlaváňovho majetku nebolo ani slychu ani chýru o žandároch.
         Pokojne muzikovala mačacia muzika, pokojne bili obloky, bez prekážky išli baranmi, popredku
         prichystanými, tĺcť na bránu. Ako neskoršie vysvitlo, žandári boli za uhlom, na obranu
         škandálnikov, ak by blízka Rorátka chcela patriotické dielo prekaziť. I skutočne: keď
         Rorátčania prichytili malého čerta, hneď sa zjavily štyri bajonety a žandári začali
         rozháňať nevinných zvedavcov… a troch celkom nevinných šuhajov áreštovali. Tak sa skončilo
         tisícročné jubileum „otca“ Botonda, na večnú slávu vlasteneckú.
    </p>
    <p>
    </p>
   </div>
   <div type="chapter">
    <head>
     VII. Xantaska.
    </head>
    <p>
    </p>
    <p>
    </p>
    <p>
     Ranné slniečko veselo svietilo na malý, pekne omaľovaný domček na Hŕbkoch. Trónil nad
         Havraným ako hviezda trojkráľová. Babuška Bendová sedela na prednom násype v úzkom chládku,
         padajúcom s doskovej strechy, napravo barlička, naľavo barlička; hľadela na doškami kryté
         domy so širokými, bielymi, hore začadenými komínmi. Kotlinka, obrastená vrbinou a jelším,
         tratila sa v diaľke, potemnistá masa ohromného neďalekého kaštieľa šerela sa, jasný dom
         Gregušov na zelenom závodí svietil. Naľavo čnela hrubá veža stražianska, napravo vysoká
         lysá Dubina.
    </p>
    <p>
     Babuška práve skončila veľké okrasné čalúny pre Skladanského a pocítila sladkosť, akú
         vyvolá v duši jedine podarené vlastné dielo… Za takým citom snaží sa každá umelecká duša,
         on je i najväčšou odmenou, ako zasa povedomie nezdaru býva najväčším bôľom. Nie dlho
         vdychovala Babuška ranný vzduch — mocne ju ťahalo nazad, k malinkej postieľke, na ktorej
         boly rozostlaté konce čalúnov, ako by kvet a harmonické finále vyšitej piesne. Sadla si na
         legátku s vyrezávaným srdcom na operadle a hľadela s úsmevom na krásne, bohaté výšivky. Jej
         samej sa páčily; nebolo na nich upotrebené toľkej pilnosti a dôkladnosti ako na jej
         drobnejších prácach, to si neželal Skladanský, a sám jej približne načrtal, aké voľné,
         široké línie by rád; Babuška pochopila umelca, ona vedela sa vžiť do toho, čo Gažo len
         zbežne načrtal a svojou slabou slovenčinou zďaleka označil.
    </p>
    <p>
     Babuška tešila sa najviac tomu, že uhádla jeho myseľ. Pozerala na prácu, ako by nebola
         ona pôvodkyňou, ale iná. A bola spokojná.
    </p>
    <p>
     Začula šuchotanie, ale prv, než sa stačila obzrieť, pocítila na sluchách a lícach jemný
         tlak dvoch teplých rúk… Aby vraj hádala… Ľahko uhádnuť… Ktože má také jemné, pritom pružné
         rúčky?
    </p>
    <p>
     „Už som hotová s opachami, Lejla moja — nuž čo povieš? Však je to hrubo! No tak si
         žiadal!“
    </p>
    <p>
     Lejla mala plnú dušu vlastných citov, bied, úzkostí, no predsa ju zarazila krása
         čalúnov. To nebola remeselnícka zručnosť, to bolo umenie, aspoň veľký, mocný element
         umeleckého tvorenia. Ťažko bolo rozhodnúť, v čom sa vyšvihla Babuška, vo farbách, či
         formách. Ako Lejlina pieseň „Ej, klinček, klinček, fialôčka“, tak i tieto formy, kvety,
         meandre, sostavenia farieb prešly cez hranol ľudskej, umelecky tvoriacej duše. Ruky len
         vedely poslúchať pokynom mysle a duše. Utajená sila čisto slovenského génia predrala sa na
         površie! Duch národa nedá sa zavraždiť politikou a otroctvom, keď nemôže vyroniť sa na
         slobodný, široký vzduch, hľadá si priechod cez úzku izbicu na Hŕbkoch. Ach, že sa to deje
         tak zriedkave!
    </p>
    <p>
     Dlho hľadely obe na zakončenie. Babuška vycítila, že Lejla vrele pochopuje všetko; jej
         radosť nad hotovým dielom sa zdvojnásobila.
    </p>
    <p>
     „Teraz je už všetkému koniec,“ riekla Babuška, „nič väčšieho viac nevyšijem… a už i
         slabnem, dieťa moje; už budem iba preberávať kleplami… Oči ešte vládzu, ale myseľ, vieš,
         myseľ už slabne… pováž, včera som na chvíľu zamdlela… Taká ťažoba prišla na mňa! V očiach
         sa mi menilo a okolo srdca bolo mi úzko. A to od žiaľu, bála som sa, že konce čalúna
         zbabrem. Ach, a toľko som sa navymýšľala, napichala!“
    </p>
    <p>
     „Vidíš, ja sa o teba bojím… taká si tu samotná!“
    </p>
    <p>
     „Nikdy nie som samotná! On je vždy so mnou. A umrieť? Veď je to už blízko. Neželám si
         smrti, veselo mi je ešte klepkať a ihlou pichať na tomto božom svete, ale ani sa jej
         nebojím. A pri smrti, dieťa moje, je každý človek sám, ani otec, ani mať, ani sestra, ani
         brat nič neplatia, platí iba Syn Boží, a on je s nami vždy i pri živote, i pri smrti.“
    </p>
    <p>
     Veselie, útecha a mier vialy z milej Babušky. Lejla okriala. Sadla si k starenke a
         odkryla jej všetky svoje úzkosti, obavy, túžby… Celé predpoludnie bola Lejla pri svojej
         dôverníčke a vyhovorila sa dôkladne, že jej už nič neostalo na duši.
    </p>
    <p>
     Babuška počúvala, oprela vráskavé líce na malú bielu ruku, vyzvedala sa o jednom-druhom.
         Konečne riekla:
    </p>
    <p>
     „A už tu ti, dievka moja, neviem rady dať. Kde by mne znať tam o vás, o ľuďoch, ktorých
         spomínaš! A mnohému ani nerozumiem. Bola som i ja mladá, no buda zdravá ako ty, chytila by
         som bola svojho Janka za hrdlo a nevypustila, nevypustila! Pravda, on bol dobrý, bohabojný
         parobok, a mal ma rád. A už tebe čo povedať, keď sama nevieš, keď nemáš takého Janka? Len
         toľko, pozor na dušu, lebo hlavná vec je, aby človek dušu nestratil. U teba srdiečko už
         hlási sa, a že máš srdce pravé, nuž myslím, sa nepomýliš… Ale i krv páli, krv naša je
         vrahom naším; ona sa temer vždy mýli. Aj to ti poviem, kus statočného chleba je lepší než
         hora nestatočného zlata…“
    </p>
    <p>
     „A na srdce smiem poslúchnuť? Má len ono rozhodnúť?“
    </p>
    <p>
     „Nerozhoduj sama. Nech rozhodne Boh, ktorý dá iste pravé vnuknutie rodičom… Pravda, u
         vás rodičia už vychádzajú z módy, ale ja ináč nemôžem, neviem. Pomodli sa a poslúchni
         rodičov! Ostatne som ti už raz povedala: takého si ber, čo v Boha verí a nikdy necigáni!
         Vieš, lebo bez Boha niet nič dobrého, a kde je lož, tam je diabol.“
    </p>
    <p>
     Hoci Babuška Bendová nevedela sa vžiť do úzkostí, pochybností a pocitov devinho srdca a
         jej rady boly len všeobecné, neurčité, predsa Lejlu upokojily jej priame, srdečné slová;
         obľahčená a zjasnená sostupovala nestrmým svahom s Hŕbkov. Divná vec: nahor ide smutná,
         zmýlená, obťažená, nepokojná, a nadol dobrej vôle, ľahká, do mieru ukolísaná! Všetka
         tieseň, nasbieraná v doline, na závodí, v Stražanoch, Kotlíne, odletí na Hŕbkoch ako dym. A
         čo by Babuška nepreriekla ani slova, čo by len nemo pichala ihlou, klepkala kleplami. Len
         pozrie, a deve je ľahšie. Babuškin celý byt, jej ustálená, pevná povaha, jej súcit so
         všetkým, Čo sa týkalo devinho žitia-bytia, pozdvihovaly a budily v človeku jasné, dobré
         city. Ak ona, stará, chromá, obmedzená na úzky priestor, opustená, vie si ceniť život,
         hľadí naň veselými, dobrými očami, chváli Boha za každý prežitý deň, čo by sa mala báť
         žitia mladá deva? Našiel sa pre starú dievku krásny východ, premohla dušou samotu, chorobu,
         opustenosť, prečo by sa nemal nájsť pre ňu, mladú, zdravú, okrúženú milujúcimi ľuďmi?
         Príklad a osobnosť sú mocnejšie než všetky slová a naučenia. Príklad ľudí vynáša i
         ponižuje. Ako básnik má hovoriť obrazmi, a nie frázami, tak učiteľ a vodca má príkladom
         vplývať.
    </p>
    <p>
     Pravdu má Babuška, pomyslela si Lejla cestou, „dušu zachrániť“, to je hlavné. Keď nájde
         sa na rázcestí, slovo Babušky bude pred ňou. „Pomodliť sa, počuť rodičov!“ Ach, Barborienka
         moja, premýšľala Lejla, modlím sa ti ja, modlím, ale čo s rodičmi? Ak ich vôľa sa
         rozchádza? Chýlilo sa k poludniu. Slniečko stálo vysoko na nebi a lúče jeho predieraly sa
         cez slnečník a pálily ju na tvári. Ona stúpala pomaly dolu vŕškom.
    </p>
    <p>
     „Od Bendovej?“ počula Lejla veselý hlas Skladanského, ktorý, držiac pod pazuchou
         študijnú mapu, temer behom letel od kaštieľa. „Zazrel som vás a ponáhľam sa, aby som bol
         prvý zvestovateľ dobrej zprávy!“ Skladanský dohonil devu práve pri dlhej vŕbovej aleji. Len
         tak sálal životom, šťastím a veselosťou.
    </p>
    <p>
     „Od Bendovej, majstre, čaká vás! Vy ste ju temer umorili svojou objednávkou!“
    </p>
    <p>
     „Práve ta letím odobrať čalúny a dokončiť malé štúdium jej roztomilej starej tváre… A
         viete, prečo som taký veselý? Nedal by som sa za čapicu perzského šacha!“ Skladanský bol
         naozaj veselý, rozjarený, len tak blčal v ňom oheň.
    </p>
    <p>
     Lejla sa usmiala.
    </p>
    <p>
     „Nuž, azda sa tešíte na naše dnešné terceto, pri ktorom ja budem zbytočná.“ Ruženka
         nevydržala a i proti Gažovmu zákazu zdôverila sa so všetkým Júlii.
    </p>
    <p>
     Skladanský pozrel na devu udivene a pomyslel si: „Čierna kavka! Už si klebetila! A táto
         tichá princesa vie i naberať človeka! Nový talent… ona sa vie i posmievať. Počkaj, vrátim
         ti!“
    </p>
    <p>
     „Arci, arci, ale práve v túto minútu má radosť moja celkom inú príčinu. Andrej sa vrátil
         ráno zo Stražian, dnes o deviatej vymohol z väzenia Mikulu i Kaňúra… Stálo ho to päť minút
         námahy. Vrátil sa zjasnený, čulý ako pstruh.“
    </p>
    <p>
     Lejla sa zmiatla a začervenala.
    </p>
    <p>
     „Neráčte sa červenieť, slečna, trýznených ste vy vlastne vytrhli z pazúrov Zápyho.“
    </p>
    <p>
     Lejla sa naozaj začervenala radosťou nad prvou dobrou zvesťou od dávneho času, a potom i
         preto, že naozaj cítila, že pritom i ona hrá istú rolu. Bolo by Andrejovi prišlo na um
         slobodiť Slovákov bez toho, čo bolo medzi ním a Lejlou! Ba či to už nie je začiatok
         obrátenia Šavla na Pavla?
    </p>
    <p>
     „Ale povedzte, ako sa to len stalo? Veď je to pravý div v týchto divých časoch. Náš otec
         už zúfa, a on je mocný a trpezlivý, on vždy posledný sa poddáva.“
    </p>
    <p>
     „To už základne neviem. Len toľko mi Andrej zavrčal, že si urobil zasa malý ,Ritt in das
         alte romantische Land‘. Boh ho zná, čo pod tým rozumel. Bežal som k otcovi a mamičke so
         zvesťou ako s teplým osúchom. U vás je veľká radosť! Moja najhlbšia poklona, bežím k našej
         milej chromej Kalypso! Do videnia… Či nebudeme spievať miesto terceta kvarteto?“ Tu máš
         vrátenú dlžôbku, pomyslel si a pozrel prenikavo, furtácky na devu.
    </p>
    <p>
     Ale sotva to vyriekol, schúlil sa komicky ako bitý a dlhými krokmi cválal na Hŕbky.
         Lejla mu pohrozila slnečníkom.
    </p>
    <p>
     Celkom iným okom pozrela na potemnisté stavisko kaštieľa a čudná radosť zachvátila jej
         dušu. Kaštieľ zdal sa jej zjasneným akousi nevidnou aureolou, celkom ináč, smelšie,
         strojnejšie čnely do výše jeho strechy a vežičky, ohromné koruny líp veselo vypínaly sa
         ponad hospodárskymi staviskami. Divným teplom rozohrialo sa devino srdce, keď počula
         zaškripieť veľkú železnú bránu. Zastrela sa slnečníkom a bežala alejou k mostu. Lejla
         dosiaľ vždy pozerala na krásny kus zeme lutišičovskej ako na cudzotu prostred vlasti. A
         teraz ako by sletel s nej cudzí náter.
    </p>
    <p>
     Závodský dom našla celý radosťou rozochvený. Otec chodil neobyčajne bystrým tempom po
         veľkej izbe, Mária pozerá na neho a radostne sa usmievala na Ruženku Kráľovú, pohnutú do
         sĺz. Lota, ktorá nevedela si vysvetliť radostné rozochvenie Jánovo a Máriino, poznamenala:
    </p>
    <p>
     „Prepustili nevinných ľudí — a tu aké triumfy! Hľa, i Julka svieti, ako by bola našla
         poklad! Zábudliví, ľahkoverní ľudia! Keby bol dal Andrej Zápyho pribiť na bukovoturský
         pranier, ešte by nebola pomstená krivda! A za zhanobenie chrámu? Čo sa stalo ožranovi,
         pýtam sa, čo sa mu stalo?“
    </p>
    <p>
     Greguša tuho zamrzelo hundranie sestrino najmä preto, že mala iste trochu pravdu. Soznal
         svoju chybu, že v malom úspechu vídava viac, než je hoden, a pri nezdare často zúfa, ako by
         už bolo všetko stratené. Veď on už telegrafoval do Kotlína a do troch-štyroch väčších
         slovenských miest, napísal a odoslal do novín dopis svetlý, jasajúci, ako by sa bolo stalo
         niečo veľmi dôležitého. No u potlačených národov, ešte len chápajúcich sa k národnému
         žitiu, odpustiteľný je sangvinizmus, ako u zaľúbených: až po nebo výskať, až na smrť sa
         rozsmútiť; každý vydarený krok ich rozčúli radosťou, zato strata, porážka hlboko zarmúti.
         Raz otvára sa im raj, raz nevidia východu a myslia si, že je už koniec.
    </p>
    <p>
     Greguš, podľa slov u Štrbíka, pred Skladanským povedaných, pevne si umienil zlomiť svoj
         pomer k Lutišičovi a mal už prichystané všetky lutišičovské písma, všetky účty v
         najvzornejšom poriadku, no ešte váhal, čakal, aby urobil Štrbíkovi po vôli. A keď prišla
         zvesť o botondovskom nábehu na tichý dom Hlaváňov a na osoby a príbytky iných kotlínskych
         národných ľudí (obloky vybili trochu menej brutálne i u Roháčika, Východného a tichého
         Sartorisa; starého sporiteľničného pravotára Duriana hulákajúca šajka prepadla na ulici,
         lenže sa stačil skryť v podlubí v malom skliepku; na cintoríne suroví botondisti zrúcali
         pomník starého dobrovoľníka), uzavrel na druhý deň neodkladne zájsť do kaštieľa a všetko
         oddať Andrejovi, nezvratne zriecť sa služby a pritom poprosiť ho, aby neškodil si naďalej
         svojej vlasteneckej povesti častejšími návštevami jeho i tak znebezpečneného domu.
         Rozhorčený, rozpálený hnevom uznal, že keď borba ide do takých krajností, neprichodí mu byť
         v službách Andrejových a prijímať ho vo svojom dome. Neuprosil ho ani Štrbík, ba ani sama
         Mária, ktorá nosila v srdci nejasné túžby a želania.
    </p>
    <p>
     V čiernom kapute odhodlane kráčal cez most, pod pazuchou veľkú téku, keď ho stretol Gažo
         Skladanský so zvesťou o vyslobodení dvoch nevinných väzňov… Greguš postál, zamyslel sa — a
         vrátil sa s maliarom domov. Ako by zahanbený, pchal akty do zásuviek veľkého písacieho
         stola a začal hovoriť s Gažom o počasí a úrode. Ó, ty slovenská príroda! Ján všetko
         pekne-rúče odložil a do hlbokej noci písal listy a akty v záujme Andreja Lutišiča de
         Lieskovo a Dečice!
    </p>
    <p>
     Na druhý deň závodský dom Gregušov, taký tichý v posledné časy, ožil a poveselel… Dom
         popoludní bol plný hostí. Prišli Stražanci hneď po obede, Štrbík i so ženou a učitelia,
         Kukliš so sestrou a priviedli celú svoju malú spoločnosť stražiansku. S kotlínskym vlakom o
         piatej hodine a okrem toho vozmo prihrnuli sa Kotlínčania a iní slovenskí ľudia z dedín.
         Bolo ich hodne. Ruženka bola tichá, šťastná svojím tajomstvom, Irena vážna, ba akosi
         namrzene nepokojná. Nemohla hľadieť na Daňa, ktorý mal smelosť sveriť sa Lote, ale nešiel
         ďalej, červenel sa a bledol, blížil sa k Júlii s trasením, ale viac hovoril so
         stražianskymi kamarátkami Ruženinými. Na Júlii prísne ostré oko Irenino zbadalo veľkú
         premenu. Stala sa jej razom hádankou. V očiach svieti Lejle akýsi triumf, akási radosť,
         pomiešaná s bôľom a úzkosťou a… vyhýbala jej zrejme, s Daňom bola tichá, zdržanlivá a akosi
         ľútostive zdvorilá, ako by sa cítila pred ním hriešnou. Lota, ako obyčajne, keď bolo
         priživo v dome, bola málo medzi hosťmi a na hodinu-dve utiahla sa do svojich kútov. Daňo
         zaklopal na jej dvere, keď počul, že je sama vo svojom byte.
    </p>
    <p>
     „Voľno!“ zavolala Lota, „voľno, milý Daniel!“ Zazrela, ho oblokom, ako sa zakráda k nej.
    </p>
    <p>
     Danko sadol na stoličku. Lota zavrela Bibliu a vstala od pultíka.
    </p>
    <p>
     „Povedala som i Márii, i Lejle, pán Kukliš… a už je i starý dávno doma… Mať je ako
         pomýlená, Lejla svieti akousi tajnou radosťou, je roztržitá a tiež naťahuje hučky, tajné,
         skryté. Ale skryť niečo predo mnou! Smiešno!“
    </p>
    <p>
     „Nuž a čo myslíte vy?“
    </p>
    <p>
     „S Lejlou som nehovorila bližšie. Švagriná sa mätie, vyhovára sa na Jána. Ján o ničom
         nevie, nepochopujem, prečo sa pred ním skrývajú. Musíte sami… Alebo viete čo, pošlem po
         Lejlu… Povedzte jej otvorene… Deva má zlaté srdce, ale i fantastickú hlávku. Keď budete s
         ňou načistom, starí sa poddajú. Len toľko viem, že vaša vec nestojí dosiaľ zvláštne dobre.
         Ale kto tam vie, dievča, možno, ostýcha sa… Hneď vám ju pošlem, ak chcete, skryjem sa do
         spálne. To bude najmúdrejšie. Zoči-voči! Jaj, vy ste, Danko, veľmi ostýchavý. O mne
         nepochybujte! Ak Lejla pôjde za vás, dám jej desaťtisíc na ihly. Ej, verabože, dám. Nuž či
         mám ísť po ňu?“ Teta sa sobrala a skočila ku dverám ako mladica.
    </p>
    <p>
     „Nie, nie!“ riekol pospešne Danko; bolo mu prosto hroznou myšlienkou sísť sa s Lejlou v
         útulnom byte Lotinom… Veď by tu musela vzniknúť katastrofa. Veď by sa tu stalo niečo
         hrozného… Treba ešte počkať.
    </p>
    <p>
     „Vaša vôľa, vaša vôľa!“ horko povedala Lota a vrátila sa k pulpitku. „Ale ak o hodinu, o
         dve sa rozmyslíte, som vám k úsluhám… Ja vás rada, pán Kukliš… Ale zle robíte. Lutišič nie
         na žart dvorí Júlii, a ona je už, tuším, v jeho sieťach. Ešte sa nič nestalo, podľa môjho
         vedomia. No zle robíte. Vidíte, Ján je na našej strane, ale Mária! Ona tiež pochádza s
         materinskej strany od tých kobylkárov. Neklebetím, ale Mária nie je celou dušou naša!“
    </p>
    <p>
     A Júlia bola skutočne v čudných sieťach. Včera podvečer, keď všetko u Gregušov bolo
         natešené nad istým lepším obratom aspoň v Stražanoch, keď i sama bola natešená, keď v nej
         hraly žilky otcovské a už tiež myslela, že prišla spása na celý národ, Betuška Brázdová
         šuchla ako myška pod smutnú vŕbu, kde, špehujúc zpoza Kotlinky, zazrela Júliu osamote…
         Oddala jej lístok od Andreja. V ňom stálo, že prosí ju pre Boha a všetko sväté, aby prišla
         na chvíľu na dolné lúky, ta, kde pre neho plakala na medzníku. Prosil ju, aby sa nedivila
         jeho prosbe, že má pre ňu príčiny, že dnešná polhodinka schôdzky stala sa pre neho životnou
         otázkou.
    </p>
    <p>
     „Od tvojho rozhodnutia, či prídeš, či neprídeš, závisí môj život. Je v tvojich rukách!
         Dnes sa všetko rozhodne. Čakať nemožno. Prišiel by som k vám rád, no nie som istý, či ťa
         samu zastanem. Gažo hovorí, že je u vás Ruženka, tak nerozlučná s tebou, keď je v Havranom.
         I teta mi je zlá, a ako sa mi zdá, dozerá na mňa ostrým okom. A ja musím byť ešte dnes s
         tebou, len s tebou. Lejla, príď! Zmiluj sa! Nič od teba nejdem žiadať, ničím ťa nezarmútim.
         Príď! Na rozlúčku! Rozumieš: na rozlúčku!“
    </p>
    <p>
     Prvou myšlienkou Lejlinou bolo bežať k matke a podľa rady Babušky Bendovej všetko jej
         rozpovedať. Vzchopila sa, vbehla do svojej izby, pozrela do zrkadla. Nikdy nevidela tvár
         svoju takú bledú, oči také vpadnuté… Triasla sa na celom tele, na ramienkach a hrdle mala
         husiu kožu. Razom, ako hrom z čista jasna, spoznala, že miluje Andreja Lutišiča… Lupene
         xantasky rozpukaly sa na tropickom slnci jeho vrúcej náruživosti… Ťažko je zdravej,
         rozvitej ženskej dlho vzdorovať opravdivej mocnej náruživosti mužského, vytrvale
         napádajúceho na city. Sadla do kútika, prosto na zem, a čítala Andrejov list zas a zas!
         Nemohla sa ho dosýta načítať, hľadela na písmo, na slová, na punktíky. Potom ho schytila do
         oboch rúk a tlačila na oblednuté pery. Čo nedosiahol Andrej svojimi ohnivými rečami, svojou
         otvorenosťou, svojím krásnym zjavom, to stalo sa skutkom dvoma slovami: „na rozlúčku!“
         Razom, nečakane, nevolane stalo sa jej jasným ako deň, že je Andrej pre ňu drahý, želaný
         jediný, že bez neho svet bol by jej púšťou, hrobom, tmou. Ako nízko kleslo všetko pred jeho
         blýskavým zjavom… aké chladné bolo všetko pred jeho ohňom! Milý, sladký je zvuk jeho slov,
         víťazný záblesk jeho sivobelasého oka! Bolo jej jasné, že všetky „ťažké“ slzy a nepokoje,
         všetky úzkosti a biedy boly vlastne rodiacou sa láskou, bezhraničnou, ohňom mladej duše
         sýtenou, no ešte nevyjasnenou láskou. Príjemný bol jej i predtým jeho čistý, zvučný hlas,
         no z nemých riadkov ozýval sa už neodolateľným, sladkým volaním! Ako by bola len teraz
         prezrela, ako by jej len teraz boly spadly šupiny s očú! A toľko sa ho natrápila, toľko múk
         mu zapríčinila! On len jej kvôli vyhodil z domu Krausa, oslobodil statných stražianskych
         ľudí z väzenia. Bože môj, ak má byť ona nástrojom v božích rukách, ak ona získa Andreja pre
         svätú, slávnu vec národa! Aké veľké šťastie, aké veľké, neslýchané, predobré riadenie z
         výše — a pritom aká slasť, aká nebeská radosť!
    </p>
    <p>
     Chlad sa stratil, líca devine zahorely, krv sa rozpálila. Ako to povedala Babuška: „Krv
         páli, krv je vrahom naším,“ dumala deva, ale tieto slová čím diaľ, tým viac strácaly vládu
         a smysel. Lebo krv naozaj začala páliť, od srdca začínalo a rozširovalo sa mocné, sladké
         teplo.
    </p>
    <p>
     „Čo urobiť? čo urobiť?“ polohlasne riekla Júlia a sama hlboko cítila, že pre ňu už niet
         voľby… Chytro obliekla svoje uličné šedivé šaty, vzala slnečník. Kam, kam? pýtalo sa
         svedomie, Načo taje, načo schôdzky? On si to želá… On! Pred týmto razom osudným sa stavším
         „on“ každý vnútorný vystríhajúci hlas zatíchol.
    </p>
    <p>
     No ešte jednu próbu, ešte jeden pokus urobí, podumala; tvrdú próbu, tvrdý pokus! Pôjde k
         tete… Čo jej povie, to ešte sama nevie, možno, všetko jej povie, a ak ju ani Lota nezlomí,
         potom už hajde, so zalomenou hlavou hoci do priepasti.
    </p>
    <p>
     Júlia vbehla do chladnej chodby v zadnom trakte domu, pristúpila k tetiným dverám… Má
         zaklopať? Keď zaklope, nebude už viac zpiatočnej cesty. Zdvihla ruku: „Bože môj, vnukni mi,
         čo robiť?“ vzdychla, pomyslela na Boha, na mať, otca a ticho zaklopala.
    </p>
    <p>
     Odvety nebolo. Či je to hádam znak, že sa má vrátiť? „Nie, idem na próbu, idem na
         posledný pokus!“ Zaklopala tuhšie. Ticho. Vzmohla sa, pritisla kľučku a otvorila dvere.
         Izbuška Lotina, pošmúrna, chladná, bola prázdna. Lejle odľahlo! Hľa, chcela sa vystaviť
         tvrdej próbe, a tety, ktorá nikdy temer domu neopúšťa, nebolo vôbec ani napredku ani u
         seba. Išla s Ruženkou do včelína. Nie je to pokyn z výše? Ach, keď si niečo zaželáme,
         pokynov z výše vždy sa dosť nájde!
    </p>
    <p>
     Na tetinom pulpitku ležala veľká Biblia otvorená. Lejla nachýlila sa nad knihou a čítala
         šepotom prvé verše, na ktoré jej oko padlo: „V tebe, Hospodine, daufám, nedejž mi zahanbenu
         býti na věky; pro spravedlnosť svau vysvoboď mne. Nakloň ke mně ucha svého, rýchle vytrhni
         mne; budiž mi pevnau skálau a domem ohraženým. Nebo skála má a hrad můj ty jsi, protož pro
         jméno své veď i doveď mne. Vyveď mne z léči, kterauž polekli mne; nebo síla má ty jsi. V
         ruce tvé poraučím ducha svého, nebo jsi mne vykaupil, Hospodine, Bože silný a věrný!“
    </p>
    <p>
     Ach, ani teta nemôže ju mocnejšie vystríhať než tieto náhodou k nej hovoriace slová
         žalmu, pomyslela si Lejla… Čo urobiť, čo urobiť? Zastala pri oblôčku, kvietím zastretom.
    </p>
    <p>
     Kľakla na kolená a položila hlavu na stoličku. Modlila sa. Ústa šeptaly slová Otčenáša,
         ale myseľ jej nebola pri modlitbe. „Pomysli si na rodičov, na mať,“ hovorievali jej v
         ústave, „keď sa modlíš.“ Lejla pomyslela si… No i od predstavy matere vial akýsi dosiaľ
         nepocítený chlad… Tak sa zrejúci človek vymaňuje i zpod lásky a opeky rodičovskej. Samému
         chce sa žiť a cítiť, chce sa mu byť slobodným, samostatným, nie vždy pre šťastie.
    </p>
    <p>
     Vzchopila sa, schytila slnečník a zadnými záhradnými dvierkami išla ku Kotlinke.
         Neďaleko medzníka zastala; ešte sa nič nestalo, ešte sa môžem vrátiť. No Lejla pošla ďalej.
         Čím ďalej išla, tým pomalšie, často zastávala, hlboko, ťažko dýchajúc. Ešte niekoľko krokov
         — na malinko vyvýšenej, no vrbinou a jelším zarastenej príbrežnej čistinke stál Andrej.
         Bolo pošmúrno, chystalo sa na dážď. Lúky už neboly v kvetnej zdobe; tráva stratila sviežosť
         a zeleň, augustové dni, keď už slnko skôr zapadá, ako by upomínaly na blížiacu sa už jeseň.
         Slnko klonilo sa na západ. Družné veže pútnického chrámu nelisly sa v jeho lúčoch,
         zadržiavaných jednotvárnym závojom šedivých oblakov. Dubina mala na lysom vrcholci závoj
         nízkych oblakov, kúrila, hovorievali v Havranom. Tráva bola navlhnutá, Lejla to cítila cez
         letné tenunké črievičky.
    </p>
    <p>
     Andrej šiel jej oproti, obaja nemo kráčali ku kopňu a zastali.
    </p>
    <p>
     „Prišla si, Lejla! Boh ti odplať… Lejla, pozri mi do tváre; či nevidíš v nej oddanosť a
         lásku? Tys’ ma nemohla opustiť, tys’ prišla božím vnuknutím. Uveril som už, Lejla! Uverím
         ešte mocnejšie!“
    </p>
    <p>
     „Ako je tu smutno!“ riekla Lejla, namáhajúc sa hovoriť ticho, obyčajným, ľahostajným
         tónom a obzerajúc sa dookola, „i na dážď sa chystá, Dubina má závoj.“ Náruživo, mocne
         zatúžila po Andrejovi vo svojej izbe, myslela nedožiť večera, aby ho nevidela, a teraz, keď
         stál pred ňou, keď žiaril rozkošou, radosťou, oddanosťou, prišla na ňu nevysloviteľná
         úzkosť a ohnivé želanie ochladlo. Jej položenie bolo i prineobyčajné, prinové a priodvážne.
         Ju ohromila novota. Dosiaľ, keď i bola na chvíle s Andrejom osamote, stalo sa to vždy pod
         tieňom domu rodičovského, v kráži moci a lásky rodičovskej. Dnes stojí pod holým nebom, na
         chladnom brehu rieky, ďalej od domu, krytá zelenou stenou jelšín a vŕb; priletela prvý raz
         na vlastných krídlach, svojou vôľou, bez porady, bez povolenia, bez vedomia rodičov. Tak
         asi môže byť mladej lastovičke, keď prvý raz, v neprítomnosti starých, opustí rodné hniezdo
         pod štítom strechy, a nesmelo máchajúc necvičenými krídelkami, sadne na susedný, cudzí dom.
         A dobre, keď ho dosiahne, keď nesvezie sa chladným múrom na chladnú, smrťou hroziacu zem!
    </p>
    <p>
     „Ach, ešte raz vďaka ti, Lejla! Tys’ prišla, ó, drahá! Tu stojíš! Nehneváš sa, pochopila
         si všetko?“
    </p>
    <p>
     „Hreším, pán sused, u nás nik nevie. Čo si o mne vy pomyslíte? Treba napísať lístoček a
         slečna letí na tajné videnie!“
    </p>
    <p>
     „Žiadala si srok, Lejla,“ bystrým tempom hovoril Andrej, na krok vzdialený od nej,
         „žiadala si prímerie, nechcelas’ hnať sudbu. Ale sudba nedá sa ani zastaviť, ani poháňať.
         Ona visí nad nami a ženie nás. Chcem hovoriť chladno, ticho, ako ty hovoríš. Chcem byť
         rozumný, ako si ma napomenula v besiedke. Teda počúvaj chladno, rozumne! Teba miluje
         čestný, znamenitý mužský. Netaj, viem o tom. On sa právom o teba uchádza. Môže ti poskytnúť
         tichý, zabezpečený život bez potrasení, bez všetkých životných zámot a skúšok. Bolo by
         zločinom odo mňa prekrižovať ti cestu k šťastiu. On je z vašich sfér, niet medzi tebou a
         ním priepasti. Zavolal som ťa, Lejla, abych ti dokázal, že mi je život ničím, keď ide o
         tvoje šťastie. Ničím, Lejla, ver mi, ako tu stojím! Povedz rozhodné slovo! Ak môžeš byť
         jeho — nech táto chvíľa je našou rozlúčkou naveky! Nikdy ma viac nevidíš! Ale to je moja
         vec. Nie tebe starať sa o to. Žreb musí padnúť! Povedz slovo: ja budem šťastná s Danielom
         Kuklišom, a medzi nami je všetko vyrovnané!“
    </p>
    <p>
     Razom z pŕs deviných uletela kamsi úzkosť, ovládal ju ten istý cit ako v chyži, keď
         čítala po tretí, štvrtý raz Andrejov list. Najprv prebehol jej telom chlad, cítila, že
         bledne, triasla sa, potom vráz hrkla jej krv do tváre, ako by strieknutá mocným, náruživým
         stisnutím srdca. Celá zaplála čudným ohňom, jej krásne, jasajúce oči zjasnily sa slzami.
         Andrej pošiel k nej na krok, chytil jej obe svisnuté ruky, z ktorých vypadol složený
         slnečník…
    </p>
    <p>
     „Vidíš!“ riekol Andrej, „medzi nami sú slová zbytočné, Lejla, ony nás môžu len mučiť…
         Nehovorme viac, ty všetko vieš, čo ti mám ešte povedať! Ja som poznal dušu tvoju… odhalila
         si ju vo svojej rodnej piesni. A tá duša piesňou vyznala mi lásku… Vrelšiu, krajšiu, než je
         moja. Načo sa teda trápime? Buďme úprimní, Lejla!“
    </p>
    <p>
     „Milujem ťa, Andrej, z celej duše ťa milujem,“ riekla prsným, voľnohlasným tónom, „a
         milovať neprestanem do hrobu. Tu moja ruka!“ On shybol sa k jej ruke a bozkával ju. „Toľko
         viem, toľko môžem povedať ako čestná deva. To je svätá pravda. Horúcou modlitbou skúšala
         som svoje srdce a poznala som, že sa nemýli, že nie je zavádzané klamom, fantáziou,
         preludom. Ostatné, Andrej, nechajme na Boha, na Jeho prozreteľnosť a milosť! Nepoháňajme
         sudbu, nemýľme božie cesty. Čo má prísť, príde. A teraz s Bohom, mňa budú čakať!“ Odtiahla
         ruky a zdvihla slnečník.
    </p>
    <p>
     „S Bohom, Andrej, všetko som ti odpustila!“ Sobrala sa na odchod.
    </p>
    <p>
     „Ach, Lejla, ja by som ťa nechcel ničím zarmútiť, ničím naľakať v tejto krásnej chvíli,
         som šťastný, som nevýslovne blažený… No podaj mi ešte raz ruku, Lejla, doplň moje šťastie…
         Neodchádzaj tak studeno! Vidíš, pred Bohom sme už svoji!“
    </p>
    <p>
     „Nie, Andrej, máš k nám cestu voľnú. Prišla som „na rozlúčku“, ako si písal, a z
         rozlúčky čo sa vylúplo? Nie je to veľký pokrok? Nemáme byť vďační, že sme si porozumeli?
         Ešte raz hovorím, nežeňme sudbu, ona sama príde. Boh bude s nami. Tys’ iste uveril v Jeho
         lásku a zmilovanie!“
    </p>
    <p>
     „Anjel, Lejla… zmiluj sa! Neprežijem túto chvíľku!“ Andrej pristúpil k deve a slabo
         vzpierajúcu sa sovrel do ramien. Ona ešte raz urobila námahu oslobodiť sa — no ruky
         vypovedaly, nohy sa pod ňou podkosily.
    </p>
    <p>
     „Milý, milý!“ zavolala Lejla a klesla na jeho prsia. Andrej zdvihol jej zapýrenú tvár a
         celoval jej ústa, oči, líce… Či možno zniesť takú ohromnú ťarchu slasti a šťastia?
    </p>
    <p>
     Lejla zabudla na všetko okolo seba, zabudla, že chcela prehovoriť o priepasti, ktorá
         ešte nie je vyplnená, o tom, čo ich ešte delí. No v tejto hroznej, osudnej a pritom sladkej
         chvíli všetko zmizlo, i lúka, i Kotlinka, i pošmúrne nebo, i priepasť, i všetky naučenia
         materine, otcove, Babuškine…
    </p>
    <p>
     Spustil sa drobný, nepatrný, viac rose podobný dáždik. Lejla sa spamätala. Rukou nežno
         odtisla Andreja a chytila sa za hlavu. Závrat sa jej blížil. V očiach sa jej iskrilo.
         Zavrela ich. Bola by klesla na kolená, Andrej priskočil a zadržal ju…
    </p>
    <p>
     „Tebe je zle,“ zavolal, objímajúc jej štíhly driek, a dal jej dlaň na rozpálené čelo…
         Bezpomocná úzkosť sletela na neho. Pomaly ju spúšťal na mäkký, trávou porastený medzník.
    </p>
    <p>
     „Bože môj, čo to bolo?“ spýtala sa, otvorila oči a hľadela na Andreja svojím lúčistým
         spytujúcim pohľadom.
    </p>
    <p>
     „To je toľko, že si už moja, Lejla, moja naveky!“ náružive zavolal Andrej a sadol jej k
         nohám. Hmlistá rosa chladila jej rozpálenú tvár, každou chvíľou nadobúdala síl.
    </p>
    <p>
     „Tak, už mi je dobre! Už môžem odísť…“ Chcela sa zdvihnúť, oprela sa o kolienko.
    </p>
    <p>
     „Ach, ešte len chvíľku dožič mi sedieť pri tvojich nohách, Lejla, a hľadieť na tvoju
         milú anjelskú tvár… Pohovorme ešte, zabudnime na prešlosť, nemyslime na budúcnosť, Lejla —
         požime do ostatnej kvapôčky túto šťastnú, nebom danú chvíľu! A čo by celý budúci život náš
         tiekol odteraz ako Peneios, medzi Ossou a Olympom, neposkytne nám sladšieho, krajšieho
         momentu… To sú prvé, nikdy viac neopätujúce sa chvíle!“
    </p>
    <p>
     Lejla hľadela so svojho medzníka na Andreja; bol taký rozcítený, oddaný, krotký! Cítila
         sa byť istou, chránenou mocným ramenom oddaného mužského. Podopretý na pravom ramene,
         plecom ľahko dotkol sa jej malej nôžky. Ona sa vzchopila. Andrej podal jej obe ruky.
         Postáli vedľa seba.
    </p>
    <p>
     „A tak si moja, naveky moja?“ ešte raz opýtal sa Andrej, keď už Lejla vzala svoj
         slnečník, šibko shybnúc sa za ním. Oddane, verne, s nevýslovnou radostnou túžbou pozrela na
         neho:
    </p>
    <p>
     „A ty si náš, náš naveky, Andrej? Však si náš, však sa nemusím báť otca, tety? Ty bys’
         nebol pokúšal mňa, nebol volal sem na medzu? Nebol siahol po mne, po mojom duševnom mieri!
         Ja som hrdá, Andrej, hrdá a šťastná. Vedela som, že čo sa stalo v Stražanoch, bolo vlastne
         mojou zásluhou. Oh, Andrej, aká som šťastná! Ak je i chúlostivé, že som ťa počula, prišla —
         ak som tým i zadala kus svojej ženskej hrdosti — tá veľká myšlienka o preklenutej priepasti
         je hodna i toho!“
    </p>
    <p>
     Kvapky drobného dažďa padaly na zarudnutú tvár devinu a chladily ju. Andrej ovinul ešte
         raz rameno okolo devinho šibkého drieku a pretrhol chytro hovoriace ústa náruživým bozkom…
         Ona sa už nebránila, ale oboma rukami chytila jeho hlavu a pritisla navlhnuté, horúce líce
         k jeho tvári.
    </p>
    <p>
     Júlia pomaly odchádzala, tri razy sa obzrela. Andrej stál pri medzníku a hľadel za
         odchádzajúcou. Jej nebolo už strašno obzrieť sa, čím ďalej sa vzďaľovala, tým drahší jej
         bol Andrej. Keď ho už nevidela, zdvihla sukienku ľavou rukou a prosto bežala k závodskému
         domu rosnou trávou.
    </p>
    <p>
     Keď už Lejla zmizla za krovím, Andrej sadol si na medzník, na ktorom niekedy Lejla,
         vzbúrená jeho rečami, prežila sladkobôľnu hodinku neistých, bezpredmetných, nepovedomých
         ešte túžob a kde pred chvíľou trónila nad ním, polozamdletá, opojená láskou k nemu, a
         nevdojak dotkla sa jeho pleca malinkou nôžkou. Ach, aké sladké bolo to nevdojaké dotknutie,
         aká krásna bola jej milá malá nôžka! Silným ohňom zapálila sa Andrejova fantázia, skrsla v
         ňom temer divá túžba čím skôr okrášliť dom svoj týmto ideálom ženskej nežnosti.
    </p>
    <p>
     Čudná, temer ľahkomyseľná smelosť a bodrosť vstúpila mu do pŕs. Všetka ťažoba, ktorá ho
         svierala, bola razom odviata. Celý svet sa mu usmieval, usmievalo sa i to pošmúrne nebo, čo
         na neho rosilo vlažnú rosnú hmlu. Všetko je dosiahnuté, po čom ešte túžiť, prečo sa trápiť
         a smútiť? Nikto viac nevyrve mu milovanú bytosť, ktorá mu život urobí opravdivým životom.
         Ona jasne, bez zápinky, slobodne, samostatne, ako voľná, práve k úplnej zrelosti precitnutá
         deva povedala mu, že ho miluje z celej duše, naveky, do hrobu! Xantaska naozaj rozvila sa v
         jeho ramenách. Cítil na ústach vrúce teplo jej voňavých, prekrásnych, anjelských, nevinných
         úst! Aká veľká, priama, slobodná pravda zvučala v kovovom hlase Lejlinom. Čože sú proti
         tejto pravde všetky priepasti a úslovné, namyslené prekážky? Dym, ktorý odveje prvý vetrík.
         Teraz všetko zdalo sa mu ľahkým, všetky prekážky malichernými.
    </p>
    <p>
     Dáždik zosilnel, Andrej vyskočil s medzníka, zdravý, mocný, svieži ako nikdy. Šiel nadol
         rieky úzkym brvnom bez operadla, prehodeným cez rieku na užšom mieste, prešiel istým,
         pevným krokom, hoci primitívna lávka prehybovala sa pod jeho krokmi.
    </p>
    <p>
     „A čo ty blúdiš po daždi!“ povedal mu Skladanský, ktorý s Brázdom, Katarínou a Betuškou
         svesoval veľkú taliansku krajinku so steny verandy.
    </p>
    <p>
     „A ty tu medzitým rabuješ ako Avar!“ riekol veselo Andrej, keď videl, že niektoré jeho
         obrazy sú už svesené a opreté o stenu. Skladanský pozrel na neho a pokrútil hlavou.
    </p>
    <p>
     „Ja iba požičiavam od teba poklady na dva dni; ale, Andrej, tys’, tuším, kdesi šťastne
         pirátničil. Vyzeráš ako víťaz, ako Germanicus na triumfálnom voze!“ Sluhovia odišli na
         pokynutie Andrejovo.
    </p>
    <p>
     „Mal by som chuť vyliezť na lipu, ponad filagóriu, ako ty onehdá, a razom zhltnúť všetky
         krásy neba a zeme!“
    </p>
    <p>
     „Matej, chystajte mech!“ zavolal Gažo za Brázdom. „Ty iste sám nesídeš!“
    </p>
    <p>
     „Neboj sa! Nepoleziem. Pre mňa na šírom svete jestvuje len jedna krása! Videl si kedy v
         žití šťastného smrteľníka?“
    </p>
    <p>
     „Videl,“ riekol Gažo, „keď som hľadel do zrkadla. Ja som ti chlapík… Bendová sa mi
         podarila, ani Denner by sa neodriekol môjho diela. A okrem toho mi vyšila dekoráciu pre
         ateliér, ktorú mi budú vo Viedni závidieť. Bojím sa, že ma niektorý kolega otrávi pre ňu!
         Škoda, už som ju poslal do Gregušov.“
    </p>
    <p>
     Andrej priamo vyzýval Gaža, aby sa vyzvedal — trápne ho tiesnila sladká tajnosť. No
         šibal Gažo vyhol sa a riekol sucho:
    </p>
    <p>
     „Idem zajtra na závodí usporiadať malú výstavku svojich havranovských obrazov i štúdií.
         Privliekol som i z Viedne niektoré svoje babry. A aby to nebolo šuté, pomáham si tvojimi
         vecami. Však dovolíš?“
    </p>
    <p>
     „Pober všetko, len mňa nezapakuj! Ja sa nedám vystaviť… Vôbec nedám sa za nič na svete,
         Gažo môj! A teraz rob, čo chceš, ja idem do boru.“
    </p>
    <p>
     Andrej prešiel záhradkou, na terase pod lipami sa obzrel. Vo dverách svojho bytu stál
         Matej a hrozil pánovi palcom. Gažo zavolal za Andrejom s verandy:
    </p>
    <p>
     „Úbohé borice! Budeš do nich vyrezávať monogramy a srdcia? Jota, gama, samé jota, gama,
         však?“
    </p>
    <p>
     Júlia pribehla domov neobyčajne bystrým krokom. Po dome chodila mlčanlivá, prisedala k
         obloku, vyhýbala tete, s otcom poshovárala sa o verejných veciach, o prípravách na
         zajtrajší deň. Pred večerou pribehol Skladanský. Ružena jasala šťastím. Gažo vypýtal ju
         predbežne od Štrbíkovcov — no všetko malo byť tajnosťou, pokým rodičia nedajú svoje
         požehnanie. Pravda, bola to tajnosť verejná. Celý kotlínsky kraj vedel, že architekt je
         zasnúbený s Ruženou. Skladanský s Máriou a Ruženou a Paľkom mali akúsi spoločnú tajnú
         robotu. Do Máriinej izby nepúšťali ani Lejlu ani otca. To malo byť prekvapenie nazajtra,
         keď dom Gregušov naplní sa hosťmi. Gažovi žiadalo sa niečím potešiť slovenskú spoločnosť
         Kotlína, keď už tak sa bol vžil do ich záujmov.
    </p>
    <p>
     Umelec nemal vôle zavčasu odísť, začal s Ruženkou hrať na piane a spievať. Lejle nebolo
         do spievania, túžila po samote! Veď ju ťažila taká veľká vec!
    </p>
    <p>
     „Tys’ bledá, Lejla,“ povedala Mária po večeri, „choď si ľahnúť!“ Či niečo vycítilo
         materinské srdce?
    </p>
    <p>
     Lejla rada poslúchla, hoci bola za celý čas „zaťatá“, čo tak nerada mala pri nej mať…
    </p>
    <p>
     Dlho chodila po chyži, dlho sedela v obloku. Najprv bola rozvlnená horúcim, pravdivým
         citom, potom prišly na ňu pochybnosti, úzkosti a trápne povedomie viny! Hľadela otvoreným
         oblokom. Drobné husté kvapky teplého dažďa padaly na potemnelé lístie orgovánu, šumely na
         zem, mäkko, bez šumu rosily hustú trávu. Vonku bola tma, iba z nízkeho domca za Kotlinkou
         sliepňalo malé svetielko. Možno, tam bol niekto chorý, ináč by v Havranom tak pozde v noci
         nesvietili.
    </p>
    <p>
     Konečne sa vyzliekla a ľahla. Otvoreným oblokom zosilnený dážď šumel akúsi smutnú
         melódiu, ktorá ju nepokojila a rozčuľovala. Vstala, zavrela oblok. Ach, aké úžasné ticho! I
         ticho ju rozčuľovalo — i tma ju tiesnila. Cítila sa ako v hrobe. Aká tma, aká dusivá tma.
         Sen bol ďaleký jej očiam. Hľadela do tmy, a to bolo také bôľne, také clivé. Zapálila
         sviecu. Izbou po stenách behaly čudné tiene. Ťažko mať na duši takú veľkú tajnosť. A
         hriešnu tajnosť. Veď v posteli leží celkom iná bytnosť. To už nie je tichá, bezstarostná,
         istotou chránená, bezúhonná deva; ona má už obavy… Či ju niekto nevidel… či teta, ktorá na
         ňu pri večeri tak prenikavo pozerala, nešípi niečo, či jej mať, ktorá zná každý jej pohyb,
         každú premenu jej duševného i telesného stavu, nezbadala niečo podozrivého na jej lícach,
         očiach, ústach, ktoré len pred niekoľkými hodinami náružive triasly sa pod bozkmi
         Andrejovými.
    </p>
    <p>
     Vtom niečo šuchlo pri dverách… Lejla predeseno sa zdvihla, chtiac zahasiť sviecu, ale
         dvere sa už otváraly a vstúpila jej mať.
    </p>
    <p>
     „Ty ešte svietiš, a už dávno odhlásil jednu!“ riekla Mária. „Čo ti je, dieťa… chýba ti
         niečo! Pozorovala som pri večeri, že nie si celkom zdravá. Čo ti je! Prečo nepovieš?“
    </p>
    <p>
     „Ach, nič mi je, mama! Poď ku mne. Sadni si.“ Uvoľnila jej miesto na posteli.
    </p>
    <p>
     Mária prisadla k Lejle.
    </p>
    <p>
     „To s tebou nebýva, dievka moja,“ prísno riekla Mária, „už celý večer som znepokojená.
         Hovor! Čo ti je?“
    </p>
    <p>
     „Sem si ľahni, mama, daj uško!“ A ona ako hádik vzpäla sa, zahasila sviecu a mocne
         pritiahla k sebe mať. Mária cítila, keď ju Lejla začala celovať, že slzy tečú z Lejliných
         očú. Utrela ich rukou.
    </p>
    <p>
     „Povedz všetko, Lejluška! Komuže sa máš požalovať, ak nie mne? Čo ti je, srdce moje? Veď
         si horúca, trasieš sa!“
    </p>
    <p>
     Júlia objala mať, priložila ústa k jej uchu a sverila sa jej so všetkým. Teraz bol rad
         na Márii… Z jej očú vyronily sa hojné slzy. Krásnym, plným ramenom objala šibký driek devin
         a polohlasne štkala.
    </p>
    <p>
     „Neplač, neplač, mamička!“ riekla Lejla a bozkávala schladnuté hrdlo matkino. „Odpúšťaš
         mi?“
    </p>
    <p>
     Mária bozkávala dcéru na tvár, no neprestala štkať a polievať ju nežnými, radostnými
         slzami. Videla splnenie svojej tajnej, horúcej túžby… Mráz ju prešiel pri prvých slovách
         Lejliných, ktoré podávaly iba to, čo sa stalo, ale keď videla, že Lejla horí opravdivým
         vrelým citom, keď počula, ako krásne, nežne choval sa Andrej, bola celá šťastná, hrdá a
         ďaleká robiť jej výčitky. Veď ona často hovorievala Jánovi, že Lejla bude mať ťažké životné
         borby, že u nej všetko vyjde nie na obyčajný lad, že nepôjde zvyklou, širokou cestou, ale
         sráznymi chodníkmi.
    </p>
    <p>
     „Všetko som ti povedala, mama, všetko, ako je Boh nad nami. No on je povinný sám prísť k
         vám, k otcovi. Ja som povedala pravdu, že ho milujem, ale nie som sama vládkyňou nad sebou…
         Možno, už zajtra sa všetko rozhodne.“
    </p>
    <p>
     „My sa nesmieme prenáhliť! Daj mu srok! Ja som vždy hovorievala, že je Andrej vysoká,
         krásna duša.“
    </p>
    <p>
     „Ach, mama, aký je krásny, aký oddaný!“
    </p>
    <p>
     Oblokom tisly sa prvé nesmelé lúče predsvitu, Mária sa zdvihla, a prežehnajúc dcéru,
         ušla. Lejla, oslobodená od dusivej ťarchy tajnosti, obrátila sa k stene a zaspala tvrdým,
         tuhým snom. Ticho, pravidelne, dlhými, rovnomernými dúškami dýchala jej mladá, zdravá hruď.
         Prvé lúče vychádzajúceho slnka osvietily bielu posteľ a bielu devušku. Dažďové oblaky boly
         už vetrom odohnaté, vstávalo svieže, vlhkosťou príjemne predchnuté ráno. Mária nemala
         pokoja. Okolo šiestej, keď už jasal sa nový, jasný deň, šuchla do Lejlinej izby. Lejla
         spala tichučko ako malé, zdravé decko. Na jej tvári zavše kmitol aa ľahunký úsmev.
    </p>
    <p>
     „Tys’ pravdu povedala, Lejluška!“ pomyslela si Mária, „v neoklamávajúcom sne vidno na
         tebe šťastie a nevinu.“ Máriu len jedno nepokojilo: povedať všetko manželovi, otcovi, a či
         počkať na Andreja? Bála sa Greguša, bála sa jeho národnej horlivosti, ktorá iste neznala
         nijakých hraníc. Uzavrela v sebe, hľadiac na dcéru, predbežne zdržať sa… no či to prenesie?
         To sama nevedela. Pred jej očami ukázala sa skvelá budúcnosť Lejlina… Obývať bude hrdý
         kaštieľ pri boku zvláštneho, duchom silného muža. A nebude ďaleko, bude doma! Čože si mohla
         mať krajšieho želať! I závidieť jej budú, a to tešilo Máriu. Ženskému srdcu je radosť nad
         závisťou sveta veľmi blízka.
    </p>
    <p>
     Už bolo slnko vysoko, keď Lejla otvorila oči a v prvej chvíli po tuhom, blahodarnom sne
         ako by bola celkom zabudla na včerajší večer, ako by sa vôbec nič zvláštneho nebolo stalo.
         Jej prvý pocit bol iba sladkosť žiť po dobrom, tichom sne a tešiť sa záplave svetla,
         vnikajúceho nezakrytým oblokom. No skoro opustil ju mámor sna, polosna a bezstarostného
         oddania sa rannej sladkej lieni — razom hupol na ňu včerajší večer so všetkými svojimi
         potraseniami, sladkosťami, úzkosťami a obavami.
    </p>
    <p>
     „Mať tu bola!“ radostne si pomyslela. „Všetko vie! Bože môj, aká som ja šťastná… Teraz
         ešte treba cez očistec formalít… cez ústa, klebety, zlosti, dobroželania, úsudky a vrtochy
         ľudí! Ešte trápne rozsmútenie tety, Daniela, Ireny. A možno i cez hrozné odsúdenie studeno
         mysliacich a horúco nenávidiacich ľudí! Bože môj, pomôž biednej deve!“
    </p>
    <p>
    </p>
   </div>
   <div type="chapter">
    <head>
     VIII. Záblesky a tiene.
    </head>
    <p>
    </p>
    <p>
    </p>
    <p>
     Okolo šiestej spoločnosť v dome Gregušovom bola v plnom prúde domácej, nenútenej, no
         srdečnej zábavy… Starší páni už sa boli vrátili z Jánovho kabinetu, kde boli ustanovili
         termín veľkej protestnej schôdzky pod Trasikovom na piateho septembra. O tri dni mala sa
         vec uverejniť; Hranilovský, celý natešený, sľúbil urobiť potrebné kroky u vrchnosti;
         Roháčik prevzal ochotne predsedníctvo, dve reči povedia Hlaváň a Štrbík, tretiu, hlavnú,
         ktorou osvieti sa celá akcia, vyslovia sa všetky želania, povie Jozef Surinský, tak ako
         Surinský je i hlavou celého pohybu, dušou kotlínskeho ľudu i vzdelaných vrstiev. Hlaváň,
         ktorého práca zadržala v meste, mal priniesť hotový plán agitácie na meeting. Všetci boli
         natešení a zdalo sa, že všetko sa podarí, zvlášte pod egidou havranovského panstva, na jeho
         vlastnom území… Greguš o dovolení nepochyboval.
    </p>
    <p>
     Dr. Ján Milanec prišiel koňmo, poharcoval na širokom dvore pred dámami a potom už temer
         neodchodil od Ireny. Skladanský s Bernerom, Paľkom a Malatínom často mizli zo spoločnosti,
         chystali v Máriinej izbe pre hostí prekvapenie. Mládež bavila sa zasa raz úprimnou,
         srdečnou veselosťou ako už dávno nie. Zdalo sa, že začína svitať po odpornom šere, ktoré
         tak dlho panovalo v živote kotlínskeho kraja. Lejla hrala na citare, Skladanský s Ruženou a
         Lejlou spievali tercetá… Tak chytro sa našli, ako by sa boli cvičili pol roka. Skladanský
         spieval z nôt prima vista, len texty mu robily ťažkosti.
    </p>
    <p>
     Okolo šiestej strhol sa v dome radostný krik: vo dverách zjavil sa Ján Mikula a Jozef
         Kaňúr. Všetko hrnulo sa im oproti, tisli im ruky, Greguš oboch vybozkával, dievčence im
         podaly kytky. Mikula zahanbený hladil si dlhé brnavé vlasy a rozpačite žmurkal očami…
    </p>
    <p>
     „Nestojí za reč!“ riekol. „To ešte nie je sloboda… A veď to nebolo ani väzenie… Malé
         pokúšanie…“
    </p>
    <p>
     Jozef Kaňúr sa usmieval a nič nehovoril. Až keď sa ho pýtali, či je pravda, že ho i vo
         väzení bili v prvé dni, hodil rukou a povedal:
    </p>
    <p>
     „Neviem! Zabudol som! Čo bolo, to je už tam. Chvalabohu, som zdravý ako ryba. Nech si
         majú, nech si majú. Ja som sa stal, nehodný, účastníkom veľkého šťastia… A čo by bolo viac,
         keby bolo i horšie?“
    </p>
    <p>
     Roháčik stisol mu ruku a v jeho očiach ukázaly sa slzy. „Boh vám odplať!“ riekol a
         odvrátil sa.
    </p>
    <p>
     „Že vraj šťastie!“ šepol Milanec Irene, ktorá sedela v obločnej niši, ustarostená nad
         Danom, nad Lejlou. Milanec stál nad ňou, opieral sa o podokenicu skríženými rukami.
    </p>
    <p>
     „Či tí ľudkovia nehrajú komédiu? Pekné šťastie, retiazku na rukách a palica na chrbte!“
    </p>
    <p>
     „Už som vám povedala,“ riekla Irena vážne, „predo mnou nekoketujte banálnosťami. Čo vám
         urobili títo statoční, verní ľudia? Nemáte sa tešiť, že máme ľudí, ktorí vedia i trpieť za
         svoje presvedčenie?“
    </p>
    <p>
     „Pardón, slečna; naše mienky sa ešte vždy veľmi rozchádzajú… A predsa ja vidím, viem, že
         vy sa musíte k nám primknúť! Vo vás je zdravý koreň. Akou posilou boli by ste v tábore ľudí
         rozumných, ľudí ľudských, humánnych! Vám nepristane voziť sa so zjašenými stolármi a
         glejárskymi Kyklopmi… No predbežne sa podrobujem… Nejdem hovoriť banálnosti o vašich
         chránencoch, hoci…“
    </p>
    <p>
     „Nedovoľujem nijakého hoci… Alebo budete šetriť moje city, alebo…“
    </p>
    <p>
     „Slečna!“ povedal razom Milanec povýšeným tónom a jeho smelé oči sa ohnivo lisly zpoza
         skiel zlatého škripca. „Sväté a nebanálne je, že ste na mňa urobili mohutný dojem, že od
         krátkeho videnia sa u Velesa všetky moje myšlienky a pocity sa premenily. Ja neviem hrkútať
         ako tam váš Malatín alebo môj nový priateľ Danko; ale, verte, veľmi si vás vážim! Ani
         neviem ako veľmi.“
    </p>
    <p>
     „Vy že si niečo vážite?“ Irena pozrela na doktora a zmiatla sa. Čo to má znamenať,
         pomyslela si a sklopila oči.
    </p>
    <p>
     „Vo vás vidím silu, spojenú so ženskou nežnosťou,“ pokračoval pevným hlasom Milanec,
         ostro hľadiac na sediacu Irenu, na jej ružovým nádychom poliatu tvár, na nepokojne
         dvíhajúcu sa hruď, „my sa musíme spriateliť dôkladne. Veď by nás nectilo hovoriť v
         detinských hádankách, hrať sa na slepú babu. Aspoň mne sa nechce milo bavkať. A čo by ste
         hory a doly naváľali medzi seba a mňa, my sa sídeme. Ja to vidím na vašom líci, na vašom
         čielku…“
    </p>
    <p>
     Irena sa sobrala duchom, vydýchla zhlboka a povedala:
    </p>
    <p>
     „Ja milujem každého Slováka ako brata, ale musí byť mužom, svojím človekom… Potom je
         ľahké sblíženie.“
    </p>
    <p>
     „Ale ja sa neuspokojím sesterskou láskou,“ hrdo a smelo povedal Milanec, naprávajúc si
         skielka na nose, nachýlil sa nad devou tak nízko, že pocítila na tvári jeho horúce,
         zadržiavané dýchanie.
    </p>
    <p>
     „Teda vám hovorím, ako by som bola vašou materou: odporný je večný výsmech, čudná póza,
         cynizmus! A ešte intrigy v Kotlíne, pamflety! Pfuj! Odporný, horký ste mi! To aby ste
         vedeli a chránili sa aspoň predo mnou vyrezávať zo seba figúry…“
    </p>
    <p>
     Počkaj, milá múčna myšička, pomyslel si Milanec, nadávaš… to znamená, už si na sklonku
         svojho vzdoru! „Sei christlich, süsse Heil’ge! fluche nicht!“ povedal tretí Richard Anne,
         vdovici waleského princa Eduarda, a ona sa poddala… A veď ja som ešte predsa len
         nezavraždil nijakého Ireninho princa Eduarda!
    </p>
    <p>
     „Ani nechcem byť sladký,“ riekol nahlas Milanec, „ani nesiaham po slepom maku, ani po
         ružovom pyle, ale skladám svoj ponížený hold pred opravdivou ženskou, pred ženskou s
         hlavou, vôľou, telom — a môže byť i so ženským srdcom. Nie Titánie hľadám, nie som Oberon,
         ďaleká mi je romantika. Ostatne, my sme obaja z jedného kremeňa, Brunhilda! Načo sa
         pretvárať? Vy nemôžete v hlbine svojej mocnej mladej duše vážiť si starygáňov smoklivcov,
         pernikárov, ani frázovité trúby a hrmotné bubny. Vo vašich krásnych očiach je sila a život…
         Po sile a živote túžime my, preto váľame a kácame spráchnivené modly, ako hovorí veľký
         Babington Papáček, vymetáme krypty a dusné kamerlíky. Nech zhynie črvotoč a hnis mŕtvoly,
         nech žije zelená svieža príroda a vrelá červená krv! Vaše miesto je medzi živými! Nech
         mŕtvi pochovávajú mŕtvych!“
    </p>
    <p>
     Milanec sa naozaj rozhorlil, aspoň tak sa zdalo Irene, ktorej páčila sa rezkosť a istý
         vzdor v mladom doktorovi. Nikdy by si nebola pomyslela, že Milanec natoľko vzbúri jej
         fantáziu. Pomyslela si na večer v obloku ráztockého mlyna, zadumala sa a dosť krotko
         riekla:
    </p>
    <p>
     „Mne, pán doktor, imponuje iba čin! Máte otvorené vráta, slobodné, čisté pole.
         Neposielam vás zdvihnúť rukavičku zpomedzi tigra a leoparda. Z romantických vrtochov vás
         neposielam do Damasku vyrvať vlas z brady kalifovej, ale vy, páni, vždy len o sebe a na
         seba myslíte, a nikdy nie na vec! O sebe hovoríte, každé druhé slovo o sebe. Vy i Durina, i
         všetci vaši. A to ste sa nenaučili od svojich mamičiek, tomu neučil slávny slovenský
         kanonik ostrihomský Durinu. Zbožňovanie vlastnej osoby je svojho spôsobu podlosťou, bolo
         vždy a bude. Nijaké nové učenie to nevyvráti, pán doktor, a najmenej konfúzne táraniny
         obskúrneho Babingtona!“
    </p>
    <p>
     „Keď sa o seba postarám, postarám sa i o vec. Naša spoločná vec nevznáša sa vo vzduchu,
         ako si myslia naši frázisti, ale je složená zo samých ,ja‘. Keď budú tie ,ja‘ mocné,
         vediace sa o seba starať, i vec pôjde dopredku. Nebanujte, slečna, i vy ste mocné ,ja‘!
         Počúvam, bez vás by Ráztoky skoro rozvliekly, lopaty by vašim neostalo na suchom kolese. Tu
         máte rozlúštenú hádanku môjho egoizmu, na ktorý toľko narušíte vy s tamtej strany
         slovenského oceána — plesa, bariny, chcel som povedať! Ale čo hovorím, vy! Vy ste so mnou
         na jednej a tej istej strane. Na jednom krásnom, milom nábreží, porastenom rudoohnivými
         ľaliami a mäkkým machom, pod tieňom vysokých paliem, a nie pod smutnými vŕbami
         pokotlínskymi — treba len chcieť, a kynie nám veľké, sýte šťastie! Ach, ako by vám pristalo
         vo veselom predvoji rozvoja, evolúcie, pokroku!“
    </p>
    <p>
     „Vy že ste nepriateľ fráz? A čo iného sú tieto práve odznelé slová o evolúcii a rozvoji?
         Kde sú fakty toho nášho rozvoja? Kde ste sa rozvili? Kde sú diela, skutky, fakty, kde sú
         obete? Či ste čo len palcom pohli na skutočnom, reálnom? Kdeže je tá vaša ,vecnosť‘, ktorú
         máte ustavične na ústach? Vari len letáky vysielať, dať sa vyhodiť z maďarského kasína?“
         Irena hovorila náružive, ohúrená nápadmi Milancovými. Nedostanúc odpovede, vstala a pošla
         priamo k Lejle, stojacej pri piane.
    </p>
    <p>
     „Vrah ušiel, to znamená, poddáva sa!“ podumal doktor. V ňom, hľadiacom za vysokou,
         štíhlou, mocnou postavou Ireninou, vzbúrila sa dravá náruživosť. Bol bledý, spodná čeľusť
         sa mu nervno potriasala. „Vie nadávať. ,Sei christlich süsse Heil’ge, fluche nicht‘. Kde
         som len mal oči, že som sa zahľadel na onoho cukrového cheruba so zlatými krídelkami, na tú
         vážku, trepotajúcu sa nad vodami,“ pomyslel si, keď zazrel pri Irene stáť Lejlu,
         zduchovnenú, bledú, s výrazom citu a roztržitosti na jemnej tvári. „A kotlínska hlavátka
         predsa neprebrala všetko, hovoril Durina, vec je jasná, ešte dnes treba kuť železo. Asi
         päťdesiattisíc má Brunhilda čistých… Múčny moľ ich vyklopí, a nech si potom sám mechy
         vláči! Stimmt!“ Milanec od tejto chvíle sliedil za Irenou, ale spoločnosť bola veľká,
         nebolo ju možno osamote pristihnúť.
    </p>
    <p>
     Spoločnosť bola veselá, rozjarená, každá pletka zabávala, spoločenské, dávno ošúchané
         hry budily úľubu a ružovú náladu. Malatín vykrámil všetky svoje staré veselé kúsky a
         priniesol i nové. Skladanský bol roztomilý, na všetko pristal, hral sa na zálohy, spieval
         sóla i tercetá, maľoval uhľom karikatúry na lepenku, „maminke“ dvoril so svojou nežnou,
         srdečnou prostotou, k Ruženke bol delikátne milý, oproti starším nehľadane úctivý. Keď už
         hodne zmrklo, stratil sa na dlhší čas. Paľko mal úlohu tónom jarmočného vyvolávateľa
         oznámiť obecenstvu začiatok „nevídanej, neslýchanej komédie“. Všetci očakávali nejaký nový
         žart v štýle Malatínovom… Razom pred sbubnovaným obecenstvom roztvorily sa dvojkrídlové
         dvere Máriinho salónika a z izby vyvieralo neobyčajné tuhé svetlo.
    </p>
    <p>
     „Čo to vymyslel Šváb?“ pýtal sa Milanec Ireny. Ona neodpovedala. Greguš, fajčiac z
         dlhého čibuka, bol hodne zvedavý. Obľúbil si Skladanského neobyčajne. S umelcom vtiahol do
         jeho prozaického domu akýsi sviatočný vzduch, závan bezstarostného, keď i trochu
         bohémskeho, slobodného žitia.
    </p>
    <p>
     Všetci sa tisli ku dverám. Máriina izba, osvetlená tuhým, no pritom pokojným svetlom,
         premenená bola na malý, krásny umelecký kabinet. Vprostriedku zadnej steny prosto jasala sa
         heroická krajina s Andrejovej verandy, po oboch stranách svietily biele mramorové busty
         Homéra a Shakespeara. Keďže rám obrazu zakrytý bol zelenými girlandami, hosťom sa zdalo, že
         nachádzajú sa naozaj na slobode, v širokej, hlbokej krajine, okrúženej ďalekými, vzdušnými
         horami. Pri bočných stenách v tuhom osvetlení boly podobizne Márie a Júlie, a potom v troch
         radoch Skladanského obrazy, krajinky, scény zo života, interiéry, akvarely i olejové obrazy
         i štúdiá… Krásny, farbami horiaci, formami prebohatý čalún Babušky Bendovej visel od samej
         povaly a zvyšoval neobyčajne krásu celej malej, no prekrásnej improvizovanej výstavky. Tak,
         hľa, vtiahlo i výtvarné umenie do slovenskej dediny, a to umenie opravdivé, vysoké a dušu
         pozdvihujúce. Na stoličkách a stolíkoch rozostreté boly Babuškine výšivky, ktoré len mohol
         Skladanský posháňať.
    </p>
    <p>
     Neveľký bol to obraz, ale lahodil oku a budil city i myšlienky.
    </p>
    <p>
     Ruženka stála pri boku Skladanského, a keď všetci boli zaujatí neobyčajným, krásnym
         divadlom, stisla mu ruku, pozrela nahor k jeho tvári. V jej pozore, horiacom láskou a
         oddanosťou, v jej smejúcich sa čiernych očiach zrkadlil sa obdiv a vďačnosť. Gažo chytro
         zdvihol jej mocne vzpierajúcu sa ruku k svojim ústam a šepol: „Nehľaď na mňa tak, Röschen,
         lebo všetko rozhlásim.“
    </p>
    <p>
     „Tí dvaja si rozumejú,“ riekol Milanec Irene, podozrivým okom hodiac na zaľúbených.
         Irena neodvetila.
    </p>
    <p>
     „Dámy naše!“ riekol nahlas Gažo, „vidíte, tu je konkurz troch ľudí: francúzsky majster,
         švábsky fušer a slovenská chromá babka… Ja sa vzdávam slávy, no hovorím i za kolegu
         Francúza: prvý veniec, prvá medaila patrí Babuške Bendovej! Ona chromá predbehla
         rýchlonohých. Verte mi, čo sa my akokoľvek namáhame, takých celých, harmonických, ideálnej
         kráse blížiacich sa diel nepreukážeme… Ja som sa vo formách a farbách Babuškiných zaľúbil
         do vášho národa, a národ, ktorý s malými prostriedkami, temer holými rukami vie stvoriť
         diela vysokého umenia, nezahynie!“
    </p>
    <p>
     „Máš ty i mladšiu Babušku, do ktorej si sa zaľúbil!“ pomyslel si Milanec a vzbúril sa v
         ňom bezpredmetný hnev a čudná závisť. Myslel, že je Gažo neúprimný. Podobizeň Máriina ho
         prosto porazila: toľko života, toľko podobnosti, len vyskočiť z rámu… „A tu handry, obšívky
         — čudné pochopy! Falošná nemecká skromnosť!“
    </p>
    <p>
     Večeru dávali v záhrade pri lampách a lampiónoch. Plný mesiac stál nad Dubinou a na
         západe vzplanuly chvíľami ďaleké bezhlasé blesky. Večer bol krásny, vzduch preplnený
         vlažnou vôňou. Tichá veselosť panovala v spoločnosti, rozhovory boly živé, zaujímavé. Skoro
         ozval sa tichý spev k Lejlinej citare. Niesol sa piano nad Kotlinkou a pojil sa s šumom
         stromov, rozkolísaných tichým vetrom. Potom Lejla hrala sama a hrala prekrásne. Vzbúrená do
         najhlbších hlbín, temer ani nežila prítomnosti, na otázky krivo odpovedala, zamýšľala sa a
         častejšie odchádzala do svojej izby. Tak i jej hra bola intímna, vzbudzujúca city smutné,
         žiaľne rozpomienky.
    </p>
    <p>
     „Dievča, ty nás všetkých rozplačeš,“ povedal jej otec so šťastným úsmevom, keď pod
         Lejlinou hrou všetko zamĺklo.
    </p>
    <p>
     Zďaleka bolo počuť rachot blížiaceho sa vozíka. Všetci zatíchli. Lejlina citara vyznela
         čudnou disharmóniou. Vozík skrútol od hradskej a skoro zastenaly mostnice gregušovského
         mosta pod kopytami koní…
    </p>
    <p>
     „Ide Hlaváň!“ riekol Greguš a vstal.
    </p>
    <p>
     Skutočne, Hlaváň skočil hneď pri moste s voza a šiel pieskovým chodníkom k spoločnosti…
    </p>
    <p>
     „Surinský umrel!“ riekol tichým pohnutým hlasom, složiac zbožne klobúk s hlavy.
    </p>
    <p>
     Celá spoločnosť vstala od stolov ako bleskom porazená… Razom zmizly usmievajúce sa,
         veselé tváre, prestal čulý rozhovor a záhradou rozšírilo sa ticho, ako by tam nebolo ani
         živých tvorov, ale len ovocné stromy, smutná vŕba a nemá besiedka.
    </p>
    <p>
     Čo hovoriť, aké slová, aké myšlienky mohly tu platiť? Rest je mlčanie.
    </p>
    <p>
     Irena zaplakala hlasno a utiahla sa pod smutnú vŕbu. Kotlínčania začali sa sberať. Nik
         nehovoril o Surinskom, nik o jeho smrti, ale každý cítil ťarchu úderu. Ťažko spočinula
         božia ruka na kotlínskej slovenskej spoločnosti. To cítil každý, Mária chodila po záhrade s
         Lotou, ktorú vyvolala smutná zvesť.
    </p>
    <p>
     „Jedného junáka sme mali, i toho nám Boh vzal!“ hovorila Lota svárlivým hlasom.
         „Uvidíte, ako všetko klesne, keď sa podlomil taký stĺp!“ Mária bola tichá: jej duša plávala
         v dcérinom šťastí ako v nejakom nadzemskom efíri. Taká mocná bola jej osobná radosť, že
         nevedela smútiť so smútiacimi.
    </p>
    <p>
     Greguš sa mračil a fajčil z čibuka, až sa celý obdal dymom… Roháčik sa zadumal a myslel
         na vlastnú smrť…
    </p>
    <p>
     Tenké parútky smutnej vŕby sa rozovrely a pod vŕbu vstúpil Milanec. Na šaty Irenine
         padaly pruhy mesačného i lampiónového svetla, derúce sa cez závoj krásneho stromu.
    </p>
    <p>
     „Jednému smrť, druhému život,“ riekol Milanec a sadol k deve na lavičku, vinúcu sa okolo
         pňa. „Bez smútočnej zvesti nebol by som vás našiel samu, Irena… Túžil som po tejto chvíli,
         keď bolo veselo, teraz mi ju smútok poskytol… Človek nevie, čo má chváliť a čo haniť!
         Najlepšie ani jedno, ani druhé, ale ťahať svoju káru ticho ďalej. Ako sa všetko zamosúrilo!
         Ako by bol umrel veľký boh Pan na ostrove Sicílii!“
    </p>
    <p>
     „Pán doktor, to je veľký, opravdivý smútok! Umrel človek spravodlivý vo chvíli, hroznej
         pre náš národ! Umrel pravdivý, bezzištný a pritom junácky vodca… A vari ich máme nazvyš?“
    </p>
    <p>
     „Starík umrel,“ povedal sucho Milanec, „veď len nemohol večne žiť… Už i tak sa ponáhľal
         za Matuzalemom.“
    </p>
    <p>
     „Kto ho nahradí? Vy? Durina? Kutálek?“ Irena sa horko usmiala.
    </p>
    <p>
     „Jeden umrel, a sto sa ich narodilo… Taký je beh sveta! Ale, Irena, slečna, povedal som
         už dnes, nech mŕtvi pochovávajú mŕtvych! Ja držím v tomto ohľade s mačkou a čertom: mne
         podávaj sviežu, živú, vrelú krv! Sme mladí, my za to nemôžeme. Nám kynie život, oným starým
         hrob, ani za to nemôžeme. I nás raz pochovajú, ale pokým nebije osudná hodina, tešme sa
         životu, požívajme jeho sladkosti.“
    </p>
    <p>
     Milanec prisadol k Irene a ľahunko, ako by nenazdajky, položil rameno okolo jej drieku…
         Irena vstala.
    </p>
    <p>
     „Čo vám je?“ riekla a rozdelila ramenami dlhé ratolesti smutnej vŕby. Dovnútra huply
         lúče mesiaca a lámp.
    </p>
    <p>
     „Postojte, Irenka,“ náružive riekol Milanec, trasúc sa na celom tele ako osika,
         „neodsocujte dobrej ruky. Ja vás milujem… Viac než ľudia, vediaci krajšie hovoriť. Tuhšie
         než rytieri tuhých slov… Neodchádzajte v túto minútu! Ona, možno, rozhodne žitie dvoch
         vzájomne sympatizujúcich duší! Lebo mne to neušlo, Irena, vy nie ste oproti mne celkom
         ľahostajná.“
    </p>
    <p>
     Irena postala, držiac roztvorené ratolesti; svetlo dvoch lampiónov, pomiešané s
         mesačnými lúčmi, vnikalo tichým, priamym leskom pod vŕbu a padalo na bledú, náruživo
         rozochvenú tvár Milancovu. Ireniným telom prebehla ľahká triaška a do tváre udrela jej
         mocná vlna horúcej krvi.
    </p>
    <p>
     „Som slobodná,“ riekla, „mňa si možno zaslúžiť!“ a vtom vyšla, spustiac za sebou zelený
         závoj drobných, temer priehľadných listov a prútov.
    </p>
    <p>
     Milanec triasol sa náruživosťou, jedom, sklamaním a nezauzdenou, divou túžbou sovrieť
         túto ženskú do svojich ramien. Ušla mu rybka, ušla… ale neujde. Zaslúžiť! Vari citarou pod
         balkónom? Zabitím dvanásťhlavého šarkana? Oj, nie! Ja som si ťa už dávno nadobro zaslúžil…
    </p>
    <p>
     Na dvore bola už hodná surma… Jedni sa lúčili, druhí sadali na vozy, iní zasa šli pešo
         mostom k Stražanom. Milanec sadol na koňa a šibol ho bičíkom, až sa vzopäl na zadné nohy.
         Irena stála pri moste, a keď kôň vzpínal a hádzal sa zboka nabok, tepúc kopytami na štrk
         širokej cesty, vedúcej z dvora k mostu, pocítila úzkosť v srdci… V blesku plnmesiaca
         Milanec na koni robil statnú, svižnú figúru. Konečne kôň, nadaromnicu Milancom rozdráždený,
         upokojil sa, a hrabúc nohami, blížil sa k mostu. Milanec naklonil sa s koňa a podal Irene
         ruku. Ona mu podala svoju. O chvíľu dupotal kôň po moste…
    </p>
    <p>
     Nikdy Stoháre nevidely toľko sveta ako na pohrebe dekana Surinského. Zvesť o jeho smrti
         rozniesla sa po Kotlínsku, vnikla až do posledných chalúp kopaničiarskych. Ľudia,
         privyknutí na jeho silnú, zdravú postavu, nečítali jeho rokov, nevideli jeho slabnutia a
         boli jeho náhlym odchodom prekvapení… Umrel tichučko, ako by zaspal. Terézia stála nad ním
         plné tri hodiny, mysliac, že spí. Lipovou vetvičkou v rukách odháňala mu s tváre muchy,
         ktorých bolo veľa na dedinskej fare. Trpezlivo šermovala ratoliestkou, aby brat lepšie
         spal. Spal, ale snom večným. Až keď trasúcou sa rukou pohladila ho po tvári, užasla nad jej
         chladom. V nej ako by niečo prasklo. Premenila sa. Oči jej horely, krátko, trhano dýchala.
    </p>
    <p>
     „Joženko! Joženko!“ zvolala a klesla na mŕtvolu bratovu. Vtom otvorily sa dvere, a
         biskupom vyslaná inkvizičná komisia vstúpila do chyže umretého kňaza… Büky s Krausom
         ustavične lietali na kúriu a vymáhali proti Surinskému prísne miery. Staručký biskup,
         mámený a opanovaný svojím sekretárom, renegátom čistého zrna, konečne povolil a vyslal do
         Stohár vizitáciu „ad personam“.
    </p>
    <p>
     Tereza sa zdvihla… Šedivé vlasy neriadne padaly jej na tvár.
    </p>
    <p>
     „Čo tu chcete?“ zakričala starým, piskľavým hlasom. „Čo tu chcete, vlci, v príbytku
         tichého baránka? Vrahovia! Zabili ste ho… On je studený, studený, studený!“ a rozbehla sa,
         dupkajúc starými, bezvládnymi nohami oproti komisii.
    </p>
    <p>
     Tučný, hladko vyholený kňaz s lilavým pásom a veľkým zlatým krížom na prsiach chcel
         krotiť babku, ale ona mu nedala prísť k slovu a zvolala:
    </p>
    <p>
     „Studený je ako ľad! Vy ste ho zabili, zlodeji! Von z tohto chrámu! Nevidíte anjela?
         Stojí nad jeho poduškou… nevidíte, slepí? Nevidíte pri jeho nohách Pannu Máriu? Ako skláňa
         sa krásna Kráľovná nebies, svätá Bohorodička, nad ním a volá ho k sebe do nebeskej ríše?
         Slepí, slepí! Von, hovorím, von z chrámu!“
    </p>
    <p>
     Oči starenkine boly upreté do prázdna, raz pozeraly ponad hlavu, raz ponad nohy mŕtveho.
    </p>
    <p>
     „Demens est ista femina,“ riekol kňaz so zlatým krížom na prsiach dvom svojim kolegom a
         zaškaredil sa ako by urazený.
    </p>
    <p>
     „Mortuus est sacerdos“, odvetil mladší z členov komisie a pozrel s výčitkou na predsedu
         inkvizičnej komisie.
    </p>
    <p>
     Národ vlnil sa v deň pohrebu po Stohároch. Už ráno ožily vŕšky a chodníky nadstohárske
         pestrým ľudom. Stohárčania chceli zvlášte uctiť pamiatku svojho dobrého kňaza a vybrali mu
         pre hrob najkrajšie miesto na svojom starom cintoríne, na starom mieste, kde od sto
         päťdesiatich rokov už nepochovávali. Miesto bolo vyvýšené, bolo s neho vidno až po Kotlín.
         Krásna, asi storočná lipa rástla tam. Surinský neraz spomenul pred sestrou, že by pod ňou
         chcel byť pochovaný… „Tu sa bude dobre ležať… bujné vetry budú mi šumieť v košatej korune
         krásnu slovenskú pieseň. I ty, Terka, nájdeš si miesto vedľa mňa! Nech sme spolu i po
         smrti, keď sme boli nerozluční celý život!“
    </p>
    <p>
     Hrobár Mačuha i vykopal hrob… Ráno v deň pohrebu slúžny Kulifay s Burdulom, notárom
         Rukavicom a novým, silou nanúteným richtárom, Samuelom Güldenbratenom, prišiel na cintorín
         a oznámil starejším, že nedovolí zo sanitárnych ohľadov pochovať kňaza na tom mieste. Tu
         boly iste kedysi hroby, hovoril slúžny, mohla by z nich vyjsť cholera. Farníci stohárski sa
         vzbúrili. Starší ľudia hrozili sa nad toľkou tyranskou ľubovôľou slúžneho.
    </p>
    <p>
     „Kto nám rozkáže na svojom,“ volali na obecnom dome, kam ich pozval notár, keď videl, že
         je zle. „My si nedáme rozkazovať na svojom! Cintorín je obecný! Z nášho vykrojený!“ Pod
         lipou nikdy hrobov nebolo, tam stála stará drevená búdka pre máry, rýle a lopaty!
    </p>
    <p>
     Bela Kulifay nadul sa, očervenel, zakýval hlavou, takže sa mu vymastené fúzy knísaly ako
         ramená váhy. Protestujúcich hneď biršágoval po sto zlatých.
    </p>
    <p>
     „Sem hrobára! Naskutku sem ho! Ja vás naučím neposlúchať!“
    </p>
    <p>
     Dvaja žandári išli po Mačuhu a o chvíľu doviedli ho pred slúžneho… Mačuha žmolil v
         rukách starý klobúk, bez striešky, hrotkom zvaný.
    </p>
    <p>
     „Mačuha!“ reval Kulifay, „pre farára vykopaný hrob hneď zahádzať a vykopať nový radom…
         Kto bol posledný, ktorému ste hrob kopali?“
    </p>
    <p>
     „Cigán Ferko, pán veľkomožný, Ich Milosť, i veľmi… Cigán Ferko, čo prišiel z Ilavy
         predošlého roku. Desať rokov vysedel a prišiel… Pred týždňom sme ho pochovali,“ hovoril
         starý Mačuha a utrel si oko, ktoré mu často slzilo.
    </p>
    <p>
     „Vykopte hrob pri Cigánovi Ferkovi! Počujete! Po smrti sme všetci rovní!“
    </p>
    <p>
     Mačuha prestupoval s nohy na nohu, chrkol a mlčal.
    </p>
    <p>
     „Počuli ste pána veľkomožného?“ zareval na staríka Burdula, ktorý si bol s Rukavicom
         prihol stohárskej starej slivovice; išla jej povesť; „či ste hluchý?“ Burdula vyvalil mútne
         oči, len že mu nevyskočily.
    </p>
    <p>
     „Ach, počul som, počul!“ pomaly hovoril Mačuha, prestúpil s ľavej nohy na pravú,
         požmolil starý hrotok medzi hrubými mozoľovitými prstami. „Počul, mladý pán, počul, dobre
         som počul… Mám stavisko rúcať, stavisko rúcať!“
    </p>
    <p>
     „Máte hrob zasypať, jamu, rozumiete, starý tetrov!“ poučoval inteligentný Burdula
         sprostého pazúra, sedliaka…
    </p>
    <p>
     „Nie zasypať! stavisko rúcať,“ nemýleno povedal hrobár, „stavisko rúcať, ale, mladý pán,
         i oni, pán veľkomožný, Ich Milosť, tuto je malá chyba! Ja staviam len také budovy, ktoré
         trvajú do dňa súdneho… Počuli, mladý pán? Rozumeli? A komu raz jedno obydlie vystavím, to
         už nesmiem rúcať, to už nie je moje, ani ľudské, to je božie stavisko, mladý pán. A to je
         už tak: v ľudských domoch bývame pohromade mnohí, ale v božom dome po jednom, po jednom,
         mladý pán, po jednom… A dva domy nikomu nestaviam… už som ich tisíce vystavil, ale len po
         jednom, po jednom v nich bývajú! Nech mi uveria, mladý pán, i oni, pán veľkomožný, Ich
         Milosť!“
    </p>
    <p>
     „Ez otromba, szamár!“ riekol Burdula, obrátiac sa k slúžnemu… „bolond, orült!“
    </p>
    <p>
     „Richtár!“ zakričal slúžny, „tohto chlapa do obecnej sýpky! O hlade a smäde! Naučím ho
         počúvať vrchnostenské rozkazy! A vy najmite chlapov, aby hrob zahádzali a nový vykopali
         radom, pekne radom!“
    </p>
    <p>
     „Ach, to už nie, pán veľkomožný,“ riekol Mačuha a utrel si vlhkosť zo slziaceho oka,
         „hroby len ja kopem, len ja, pokiaľ žijem, a nik druhý… až mne vykope hrob druhý!“
    </p>
    <p>
     „Odveďte ho!“ zareval slúžny už od besnoty rozsrdený. Žandári odvádzali Mačuhu.
    </p>
    <p>
     „A už to im poviem, pán veľkomožný, môžu ma dať i obesiť, ale ja druhej jamy nekopem!
         Ej, bohuprisám, nekopem…“ Ďalej už nemohol, žandári surovo strkali ho dopredku…
    </p>
    <p>
     „Pôjdem, pôjdem — ale, páni vojaci, netreba starého človeka búchať do chrbta! Bol som i
         ja vojakom. Pri Solferíne ma ranili… Veď pôjdem, pôjdem!“
    </p>
    <p>
     V Stohároch na pohreb veterána shromaždila sa celá národná spoločnosť kotlínska a temer
         celá stoličná smotánka… V Kotlíne práve bavil sa vysoký úradník od ministerstva. Prišiel sa
         trochu prizrieť stoličnému šafáreniu. Büky i jeho pojal do Stohár. Strakonický na žiadosť
         Kulifayho poslal do Stohár celú žandarmeriu, ba kotlínskou vicinálkou prišiel celý vagón
         žandárov zo susednej stolice. Stoháre len tak lisly sa bodákmi a puškami. Patroly chodily
         vážnym krokom ulicami; na cintoríne, po starých múroch, okolo umrlčieho domca, na mieste
         zahrabaného hrobu rozložené boly celé vojenské posádky.
    </p>
    <p>
     Gregušovci ticho stáli na fare okolo čierno zafarbenej drevenej rakvy Surinského. Biela,
         krátko strižená hlava mŕtveho ležala na belasej poduške. Mier sídlil v málo premenených
         črtách starcových. Pri hlave na nízkej stoličke sedela Tereza Surinská a hlasno vykladala…
         Mala vízie, fantazmy, hovorila chvíľami bez skladu. Premohla ju bolesť… Lejla pristúpila k
         starene a vzala ju za ruku.
    </p>
    <p>
     „Nezúfajte, matka,“ riekla Júlia a jej lúčisté oči navlhly slzami, „neostanete sami.
         Máte priateľov.“
    </p>
    <p>
     „Áno,“ doložil Greguš, „vezmeme vás do Havraného… U nás je dosť miesta.“
    </p>
    <p>
     „Do Ráztok vás vezmeme,“ riekla Irena, hladiac starenkinu tvár.
    </p>
    <p>
     Ináč bolo na fare clivo, sucho a pusto… Sami chladní ľudia vchádzali a vychádzali,
         tmolili sa, rozkazovali, sviece chystali, čierne flóry rozdávali… Dom zdal sa ako
         vyrabovaný, ani nie ako dom, ale ako nejaká verejná miestnosť, kde má právo každý robiť, čo
         sa mu zazdá. V bočnej izbe stály na stole fľaše, poháre, taniere so šunkou, teľacinou…
         Ľudia vchádzali, ako by uradostení, s jasnými očami, pili, zajedali, hovorili síce
         pritlmeno, ale veselým prízvukom.
    </p>
    <p>
     „Mali by ešte spievať a tancovať!“ pomyslel si Gažo Skladanský, držiac Ruženku za ruku.
         Odpoveď od rodičov Ruženkiných prišla — Skladanský bol už verejne známy ako snúbenec
         Ruženky Kráľovej.
    </p>
    <p>
     Prišli duchovní. Rakvu vyniesli pred faru pod starý orech.
    </p>
    <p>
     Začaly sa obrady… Kňaz v čiernom ornáte kropil rakvu… Dumno, dušu nadrývajúc znelo
         Circumdederunt me dolores inferni — circumdederunt me!, spievané troma učiteľmi a diskantmi
         chlapcov. V neveľkom chráme stohárskom nebolo miesta ani pre desiatu časť obecenstva. Rakvu
         postavili prostred chrámu, nohami k oltáru.
    </p>
    <p>
     Tisíchlavým obecenstvom rozletela sa zvesť o škandáli s hrobom, a keď vychádzal kondukt
         z chrámu, masy boly vzbúrené, nepokojné a rozčúlené… Büky zadržal vysokého úradníka na
         obecnom dome… Šípil, že bude príležitosť dokázať patriotickú energiu a zakryť chybky
         stoličnej administrácie. Vysoký úradník osobne sa presvedčí o nevyhnuteľnosti prísneho
         režimu.
    </p>
    <p>
     Dlhým radom, pri dumnom speve kráčali na cintorín… Za rakvou, ako by razom obdarená
         silou a pevnou vôľou, kráčala Tereza… Kráčala tesno za rakvou, ako by sa bála, že jej s ňou
         ujdú.
    </p>
    <p>
     Keď složili rakvu pri novovykopanej jame (robotníkov najali zo susednej dediny,
         Stohárčana na to nedostal Kulifay), Tereza, ktorá nevedela o intrige, razom videla, že nie
         tam idú brata pochovať, kde chceli farníci, kde si sám želal ležať a kde i pre ňu určil
         miesto drahý brat.
    </p>
    <p>
     Do tichosti pohrebnej bolo počuť hlas starenkin.
    </p>
    <p>
     „Čo je to? To nie je bratov hrob! Odstúpte! On má už svoj hrobček! Pod lipou, pod lipou!
         Dvíhajte rakvu! Ja vám to hovorím! Ja, jeho sestra, jeho jediná sestra!“
    </p>
    <p>
     Ľud začal sa miasť… Všetko hrnulo sa k rakve… Hrozivý mumlot ozýval sa z množstva.
    </p>
    <p>
     „Nedovolím!“ kričala starenka. Hodila sa na rakvu a objala ju kŕčovite vetchými
         ramenami. Jej suché ruky sa triasly a klepaly na rakvu. Chceli ju odviesť.
    </p>
    <p>
     „Pochovajte i mňa — ja nedovolím! Odstúpte! To je môj brat, môj Joženko! Bože, Bože!“
    </p>
    <p>
     Nastal veľký zmätok… Kňazi pozreli jeden na druhého v trápnom nedorozumení… I začali
         nadhrobnú ceremóniu…
    </p>
    <p>
     „Nedovolím!“ kričala starena a objímala ramenami rakvu. „Bože môj! veď ho živého idú
         zahrabať! Žije, žije! Odstúpte!“ Strašno, trasným, zúfalým timbrom znel hlas stareny, že
         bol div, kde berie takú silu, taký mocný hlas.
    </p>
    <p>
     Kulifay mrskol na Burdulu. Burdula s dvoma žandármi pristúpil k rakve.
    </p>
    <p>
     „Čo je to, starenka?“ riekol, nahnúc sa nad rakvu, „pusťte… čo je to?“
    </p>
    <p>
     Tereza sa vzopäla, ľavým ramenom odsotila Burdulu, pravým objímala rakvu.
    </p>
    <p>
     „Diabol prišiel!“ volala. „Čo tu chce diabol?“
    </p>
    <p>
     Burdula s pomocou žandárov odtrhol starenku od rakvy.
    </p>
    <p>
     „Kriste! Zmiluj sa!“ zakričala neprirodzene hlasno Tereza a klesla mŕtva nazad na rakvu
         k nohám Burdulovým.
    </p>
    <p>
     „Mŕtva!“ bolo počuť hlasy… Ony letely ako mlunná iskra zástupom. Zástup sa pohol…
    </p>
    <p>
     „Čo to vyvádzajú páni?“ zavolal niekto v zástupe, ktorý len že sa nevrhol na slúžneho.
         Hrozne znel krik rozľúteného množstva.
    </p>
    <p>
     Kulifay vytiahol bielu šatku a zavrtel ňou v povetrí… Zarachotily výstrely. Rozdal sa
         halas, volanie, hrozebné, úzkostné výkriky… Masa začala sa hýbať v hroznom neporiadku.
    </p>
    <p>
     „Do ľudí strieľali!“ riekla Irena Milancovi, ktorý neodchádzal od jej boku a držal ju
         pod ramenom… „Na pokyn Kulifayho strieľali, choďte ta… vidíte, tam stojí Kulifay. On kývol
         ručníkom na žandárov. Berte ho na zodpovednosť… On všetko môže zastaviť… Minúta je vzácna…
         Bežte!“
    </p>
    <p>
     Milanec, bledý, no pritom s náruživým bleskom v očiach, pozrel na Iru.
    </p>
    <p>
     „Nehľaďte na mňa… Tu nieto druhého… Naši sa mi stratili v množstve. Bežte, tu je čas! Tu
         je najvyššia potreba! Hľa, Kulifay zasa vyťahuje šatku!“
    </p>
    <p>
     Milanec pozrel na Irenu prosebným, chabým pohľadom, ako by chcel povedať: „Čo ma ženieš
         do nebezpečenstva? Nevieš, aké dôležité a sladké je to moje ,ja‘?“
    </p>
    <p>
     „Nuž, či má ísť ta ženská?“ spýtala sa Irena, bledá, trasúc sa na celom tele. Z očú jej
         sršaly blesky. „Nevidíte, že chystajú sa k druhej dešarži? Ľahostajný je vám úbohý ľud?“
    </p>
    <p>
     „Ak vám ľúbo… ak máte na sebe divotvorný pancier!“ riekol Milanec a chcel sa usmiať
         svojím svrchovaným nadčloveckým úsmevom, ktorému s veľkou námahou naučil sa od Papáčka, ale
         iba skrivil ústa; jeho tvár dostala strachostlivokyslý výraz. „Naozaj, slečna, nerobte
         ukrutné žarty… Tam sú bodáky…“
    </p>
    <p>
     „Plazák!“ zavolala Irena prenikavým, prsným hlasom, v ktorom zvučala nesmierna hĺbka
         hnusenia a opovrhnutia, odsotila rameno Milancovo a pošla pevným, odhodlaným krokom ku
         Kulifaymu. Kulifay chcel práve po druhý raz zamáchať šatkou, lebo množstvo sa zasa pohlo a
         nesrozumiteľné hlaholenie bolo skutočne hrozivé. Irena priskočila k slúžnemu, vyrvala mu
         mocným trhnutím šatku z rúk… Kulifay sa potočil a začal kričať. Dvaja žandári behom leteli
         mu na pomoc, obstúpili Irenu, jeden oprel jej bajonet do pŕs… „Bodajte!“ zavolala Irena.
         Smelý hlas, ohňom sálajúce oči devine odzbrojili žandára. Svesil pušku.
    </p>
    <p>
     Žandári, ktorí stáli pri starom cintorínovom múre a strieľali boli do ľudu — nevidiac
         úslovného znaku ručníčkom, nedali druhej dešarže… Veď už pri prvej zabili troch ľudí a
         pätnástich poranili; kňazi utiahli sa za blízku stodolu; veľká časť pohrebného sprievodu sa
         rozutekala… Mŕtvu starušku sňali s rakvy a položili na zem, vyhádzanú z novovykopaného
         hrobu. Najmladší z kňazov, nedávno vysvätený kaplán, vydržal a požehnal rakvu, spúšťanú do
         hrobu statnými kopaničiarmi… Oni sa nepohli od hrobu, i keď zadunely výstrely, zahvízdaly
         guľky a všetko bežalo oprekot z cintorína…
    </p>
    <p>
     Následky nového pohrebného prečinu v Kotlínsku (parita medzi oboma vierovyznaniami bola
         dosiahnutá, nebolo treba hlucho polemizovať) boly: v Kotlíne uderili na poplach… Büky
         vysokému ministeriálnemu úradníkovi predstavil udalosti pri pohrebe Surinského v takom
         svetle, že nebyť energie a chrabrosti žandárov, v Stohároch bola by vypukla krvavá
         revolúcia, končiaca sa masakrovaním pánov a úradníkov, čistá zápalka nevesinská, ktorú on
         so svojím štábom udusil v začiatkoch. Úradník skutočne videl oblokom obecného domu
         utekajúci ľud, počul hurhaj, počul štekavé rachoty žandárskych repetírok, ustrnul, začal sa
         báť o vlastnú istotu, a príduc s Bükym do Kotlína, hneď telegrafoval o vojenskú silu, ktorá
         by odbojníkov držala na uzde… Tri kompánie boly hneď na marši k Stohárom… I okrem toho
         vojsko formálne zaplavilo Kotlínsko.
    </p>
    <p>
     Prenasledovanie zosilnelo sa po celom kraji. Z obžalovaných Kotlínčanov tridsiatich
         odviedli do vyšetrujúceho väzenia. O tábore nikomu ani snívať sa nemohlo. Hranilovský
         sondoval u vicišpána a vrátil sa z Kotlína smutný a zronený. Tam nechceli ani hovoriť s
         ním, len Strakonický sa ho opýtal, či i oni v havranovskom okrese chcú mať pluk pešiakov?
         „Ej, načo to všetko!“ riekol. „Mňa už celá vec mrzí!“ Vlastne mrzela ho najviac vizita
         vysokého úradníka a jeho pátranie po reštanciách.
    </p>
    <p>
     Andrej Lutišič ostal sám: Skladanský so sestrami Štrbíkovou a Ruženkou odišiel na
         Horniaky predstaviť sa rodičom svojej nevesty. Milo ho prijali, svadbu ustanovili — všetko
         bolo v poriadku.
    </p>
    <p>
     Pre Júliu Gregušovú chvíle stohárskeho pohrebu boly hrozné. Ona stála s otcom nad
         hrobom, videla strašnú scénu s Terezou, a potom pri jej nohách zvalil sa mladý, driečny
         kopaničiar, prestrelený guľou cez prsia. Chytil sa za hruď, nevydal nijakého hlasu; jeho
         tvár ako by sa bola usmiala… Padol… na konopnú košeľu vyrinul sa prúd tuhorudej krvi. Lejla
         zakryla tvár rukami a hlasne zaštkala. Mária priskočila k nej, prederúc sa cez babky, vzala
         ju za ruku a odviedla ku Gregušovi, stojacemu obďaleč… No do duše devinej hlboko zaryl sa
         pohľad na krv, a zvlášte usmievavý výraz tváre smrteľne raneného šuhaja… V nej všetko
         zovrelo! Nikdy nepocítila takej vrelej lásky k ľudu ako teraz… Ako rada by bola horúcimi
         slzami poliala zblednutú, čudným, predsmrtným úsmevom zduchovnelú tvár mladého martýra!
    </p>
    <p>
     I na neprítomného Andreja Lutišiča stohárske udalosti urobily trápny dojem, lenže v inom
         smere: bezmocnosť, nevinné, daromné obete, rozpŕchnutý ľud, rady nevediaca inteligencia,
         samá porážka… A tam na druhej strane: ľahká pomoc, beztrestnosť každého výčinu, bezpečnosť,
         sila… Ministerský vysoký úradník prišiel mu na poklonu… Znali sa ešte z Pešti, z čias
         Andrejovho slávneho hrmenia sídelným mestom. Úradník mu rozprával o nových pokrokoch, o
         skvelých kariérach. V Andrejovi začaly sa budiť rozorvané city mladosti, keď ešte bol na
         rázcestí, kam obrátiť bludný beh žitia… Stará alternatíva sa obnovila, kam sa vrhnúť? Čo
         robiť? Zasa drží v rukách vážku — a ona neisto húpa sa… Má sa pripojiť k slabým,
         preháňaným, porážaným… Krv sa mu búri pri takej myšlienke! Ale Lejla! Oh, práve Lejla je
         hlavnou príčinou, aby sa chytil nie otrockej, ale panskej morálky… Ona je briliant, ktorý
         patrí do koruny, a nie do hrudy! On ho schytí mocnými ramenami a vynesie na slnko božie do
         jasu a slávy, pred široký svet, do dvorán, kde možno sa blýskať jeho hranolom… Ona sa mu
         oddala, ona miluje… A to je hlavný, tyranský zákon pre ženskú dušu… Milujúca ženská duša
         všetko zanechá a vyroní sa na úslnie, na ktoré ju vyvedie jej vyvolený…
    </p>
    <p>
     V slncovom jase a kráse augustového dňa pýšila sa záhradka pred verandou, jarné a letné
         kvety urobily miesto iným, zeleň stuhla, rezeda zbujnela ešte väčšmi, verbény iskrily sa
         tuhou červeňou, vodomet šumel a spieval svoju nekonečnú pieseň. Ohromné lipy s potemnelou
         listvou majestátne vypínaly sa do vyše. Od boru podúval ľahunký vetrík a plnil verandu
         svojou balzamickou vôňou. Plné slnko zjasnilo verandu, bilo sa a hralo reflexmi na
         tuhozelených listoch paliem, na šedivozelených, tŕňmi obsypaných kaktusoch. Veľká agláva
         zakvitla a klonila svoje ohromné ružové kalichy; kalichy ako by sa klaňaly pred bustou
         Romea. Svietily temer priehľadným mramorom hermy, farbami horely obrazy… Ich oheň miernily
         šedivé, krásne meďorezy. Pri bibliotéke podobizeň Adeodáta Lutišiča zo šestnásteho stoletia
         hľadí so surovou grandezzou na ďalekého potomka… Hrdo, ako by do večna upreté, strmé, živé
         oči pozerajú sebapovedome, ako by diktovaly zákony a požadovaly zôkol-vôkol posluch a
         uváženie.
    </p>
    <p>
     Lutišič pohol sa nervno vo vysokom foteli… Zajtra pôjde na závodie… všetko sa zakončí a
         ustáli…
    </p>
    <p>
     Zvonec na bráne z kutého železa zacvendžal príkrym, nepríjemným hlasom. Andrej počul
         buchnutie dverí v Matejovom byte… O chvíľu záhradou, po širokom chodníku pri múre s bojnami
         uzrel blížiť sa Greguša a Štrbíka…
    </p>
    <p>
     Srdce zatriaslo sa v Andrejovi. Zdalo sa mu, keď pozrel na podobizeň Adeodáta, ako by sa
         v očiach predka zablysla hnevná iskra… „Čo chcú plebejci v tomto kráži noblesy?“
    </p>
    <p>
     Andrej vítal hostí… chcel pozvoniť, no tvár Greguša bola seriózna, bôľom a starosťou
         smraštená. Štrbík vo svojom čiernom kapute bol taký prísny, kňazsky sviatočný… Hostia
         sadli…
    </p>
    <p>
     „Andrej! My prichádzame k tebe nie svojou vôľou, ale ako dôverníci, ako poslovia! Hrozné
         veci sa dejú u nás! Sám dobre vieš, čo sa stalo na pohrebe Jozefa Surinského, ktorý bol ku
         koncu dôverníkom Imra, tvojho dobrodinca! Rozpomeň sa na zlaté slová jeho testamentu!
         Prišla doba, v ktorej on z hrobu volá na teba! Hynie národ, klesá všetko dookola, krv
         nevinného ľudu tečie! My všetci sme vystavení nebezpečenstvu, uníženiu! Andrej! Postav sa
         nám na čelo, ako ti sluší, ako požaduje od teba česť a blesk mena tvojich otcov! Buď nám
         štítom! Priskoč nám na pomoc, lebo sa topíme! Zastaň si na pevnú, nádejnú, požehnanú postať
         národa! Diela sa priostrily… Neopúšťaj svojich… Sláva a vďaka ťa očakáva! Ty jasno vidíš,
         kde je pravda! Ako človek pravdivý nemôžeš bezčinne hľadieť na úžasy svojho rodného kraja!“
    </p>
    <p>
     Veľké, s pátosom hovorené slová maly na Andreja mrazivý, ochladzujúci účinok. Razom
         vzbudil sa v ňom duch vzdoru ako na stražianskej stanici…
    </p>
    <p>
     „Dobre si sa naučil dikciu!“ riekol s horkým úsmevom, „ale ona je valne nejasná, ujče! A
         pri nejasnosti… podivná… veru podivná!“
    </p>
    <p>
     „Jasnú žiadosť nesiem ja,“ ticho riekol Štrbík a vyňal z bočného vačku veľký hárok
         ministerského papiera: „tu sme osnovali slávnostný protest, veľké gravamen pred Jeho
         Veličenstvo… Podpísaní sú, ako vidíte, všetci naši hlavní ľudia… Na samom vrchu je nechané
         miesto pre vás, Vaša Veľkomožnosť… Prišli sme s prosbou neopúšťať preháňaných,
         áreštovaných, zabíjaných z bujného vrtochu úradnú moc zneužívajúcimi ľuďmi… My sme ďalekí,
         odsotení… vaše meno otvorí sluch vysokých…“
    </p>
    <p>
     „Andrej, pomysli si na minulosť, na lásku, na úsluhy, v ktorých si bol účastný u nás!
         Nezatvrdzuj svoje dobré srdce, Andrej, postav sa na miesto, ktoré je čestné, na ktorom s
         malou námahou staneš sa dobrodincom celého národa!“ Gregušove oči navlhly.
    </p>
    <p>
     Vzdor v srdci Andrejovom zosilnel citnými slovami Jánovými. Obrátil sa k stene, dýchal
         silno, premáhal zlý hlas, dusil v sebe horkosť… Ale keď sa zasa obrátil a uzrel navlhnuté
         oči Gregušove, zaťal zuby a povedal sucho:
    </p>
    <p>
     „Taký krásny deň máme! Pozrite na hlboké belasé nebesá, na sýtu zeleň stromov… A taký
         deň kaziť…“
    </p>
    <p>
     Ján Greguš sa narovnal… Ospanlivé, prižmúrené očí jeho stratily stopu sĺz, zajagaly sa
         netušeným ohňom. Široké jeho prsia dmuly sa…
    </p>
    <p>
     Štrbík bál sa nejakého výbuchu a riekol:
    </p>
    <p>
     „Pán Lutíšič, rozpomeňte sa na sladké dni mladosti našej! Nesostupovalo k nám jasné nebo
         na zem, keď sme rojčili za všetko vysoké, krásne, nežné, hlboké… V nesebeckom roztúžení
         hotoví sme boli rukami zadusiť zemeplaza egoizmu, samoľúbosti hmoty… Rozpomeňte sa na moje
         najkrajšie dni v Aue, na Kozom vrchu, na vlnách zelenej Pečne! Nehorel v nás oheň božstva,
         neblčal plápol lásky, dobroty, zbožnosti?“
    </p>
    <p>
     „Prekotili ste ma raz do vody v Pečni — pamätám sa, dostal som z toho nádchu…“
    </p>
    <p>
     „Pán Lutišič!“ povedal Ján Greguš ticho, no s náruživou, bolestnou intonáciou v hlase,
         „sami pochopíte, že odrazenie našej prosby sme konečne mohli očakávať, ale posmech a
         sarkazmus nemohli sme šípiť… A tak, medzi nami je všetko skončené!“ Greguš povýšil hlas:
         „Boh s vami! Slúžil som, pokiaľ bola nádej… S Bohom! Sme naveky rozdelení. Ja vami
         opovrhujem!“ vyrvalo sa z úst Jánových. Oči Andrejove zahorely strašnými, zlými iskrami.
         Hrozive pošiel na Jána…
    </p>
    <p>
     Cez chodník, obrastený rezedou, blížila sa k verande Lejla. Vedela, čo ide od Andreja
         žiadať otec. Nevydržala doma. Ale to už nebol motýlik nad rezedou… Išla priamym, istým
         krokom…
    </p>
    <p>
     „Lejla!“ vyrvalo sa z úst Andrejových… Pospešne sišiel schodmi verandy oproti Júlii…
    </p>
    <p>
     „Všetko viem, počula som… sedela som pod lipou… Odpusť, otče…“
    </p>
    <p>
     Andrej stál na chodníku… Sklonil hlavu.
    </p>
    <p>
     „Odpusť, otče!“ opätovala Júlia, stala si medzi otca a Andreja, „milujem Andreja z celej
         duše… povedala som mu to osamote nad Kotlinkou…“
    </p>
    <p>
     Ján Greguš ako by razom ostarel: plecia mu svisly, tvár obledla ako u mŕtvoly… Lejla,
         jeho nádherná Lejla, jeho tichá, nevinná Lejla! V prsiach Gregušových ozvalo sa ťažké,
         úmorné chrčanie. Štrbík priskočil k Jánovi a položil mu rameno okolo pliec… Bál sa, že sa
         mu niečo stane…
    </p>
    <p>
     „Mať o tom vie… ona mi odpustila…“
    </p>
    <p>
     Andrej sa striasol. Lejla, bledá, s veľkým utrpením, no i tichou rozhodnosťou na tvári,
         s lúčistým, bôľnym bleskom prekrásnych očú, zahnala Andrejov hnev i vzdor.
    </p>
    <p>
     „A ja milujem Lejlu, otče… Žitie, dušu som jej oddal… Trestaj, bi… Tu stojím… Všetko, čo
         som i mám, skladám k jej nohám… Daj mi ruku, Lejla… smier otca…“
    </p>
    <p>
     „Nikdy!“ zavolala Lejla kovovým, prsným hlasom. „Som Slovenka! To ste vedeli… Videla som
         v Stohároch liať sa slovenskú krv… Pravdu, svätú pravdu povedala som pri medzníku nad
         Kotlinkou; oddanou láskou zahorela som… Ale Boh ináč velí…“
    </p>
    <p>
     Podala obe ruky otcovi a hodila sa na jeho prsia… Ján Greguš vzal ju za ruky a stúpal
         pomaly dolu schodmi… Štrbík šiel za nimi, potrasený do hlbín duše…
    </p>
    <p>
     „Lejla!“ zavolal Andrej. V jeho hlase ozvalo sa nešťastie a zúfanie celého rozorvaného
         života… Lejla sa obzrela, sklonila hlavu na plece otcovo a kráčala s ním k bráne.
    </p>
    <p>
     Andrej Lutišič stál chvíľu, primrazený k pôde… Vo dverách služobnej izby zjavil sa
         Matej…
    </p>
    <p>
     „Matej…“ riekol ticho, „slnko ma mýli… Zatiahnuť verandu nahusto…“
    </p>
    <p>
     Matej zručne narábal čalúnmi. Šero rozprestrelo sa verandou…
    </p>
    <p>
     „Choď, keď pozvoním, príď!“
    </p>
    <p>
     Brázda, mäkko stúpajúc v mäkkých, vyšívaných kapcoch, stratil sa za tapetovými dverami.
         No očakávajúc naisto „macholiu“, zostal pri dverách na slamenej stoličke… Veď iste, skoro
         pán zazvoní…
    </p>
    <p>
     Andrej ľahol na diván. Trasúcou rukou otvoril zásuvku stola… Pošmúrno bolo na verande.
         Slnečný lúč dral sa škárou medzi záclonami a hádzal na perzský koberec zlatý tenký pruh.
         Tenký pruh slnečného svetla padal na bohorúhave modelovaného, dekadentsky spotvoreného
         Krista na Olivetskej hore… Andrej ustrašene pozrel na kľačiacu, špatným pohybom profanovanú
         postavu… Ona sa pohla, vstávala s hrbľovatého piedestálu… a premenila sa na strašného,
         hrozive strašného netvora… Úzkosť a strašný bôľ zachvátil Lutišiča… Jeho ľavá noha bola ako
         mŕtva, a predsa cítil v nej štiepavý, dutý, otupný bôľ.
    </p>
    <p>
     Matej Brázda bol by temer zadriemal na svojej stoličke v pošmúrnej chodbe pri dverách
         verandy. Vtom zahučal na verande tuhý, dutý výstrel… Matej skočil a vrazil na verandu…
         Pošmúrno, ticho bolo. Jeho pán ležal na diváne bez znaku života, na koberci pod stolom
         lisol sa cizelovaný krásny revolver; nad divánom kundolil sa ľahký obláčik dymu… Veselo vil
         sa v ostrom, pomedzi čalúny vnikajúcom pruhu slnečného svetla a rozširoval po verande ostrý
         zápach pušného prachu.
    </p>
    <p>
    </p>
    <p>
     *
    </p>
    <p>
    </p>
    <p>
     Dr. Karola Durinu na návrh Varečkayho prijali do kotlínskeho maďarského kasína; všetky
         guľky boly biele. Dionýz Büky ustúpil miesto inému, presťahoval sa do Pešti, s ním
         presťahoval sa súčasne i Ákoš Kallivoday a je u neho denným hosťom. Už hodil rukou na
         stoličnú kariéru a hľadá miesto pri niektorom ministerstve (je mu jedno, pri ktorom) a
         dúfa, že ho dosiahne tuhým protektorátom pani Melánie, rodenej barónky de Capri. Všetky
         majetky lutišičovské prešly na štyri bočné línie Imra zákonným dedičným právom, medzi nimi
         na starú pannu, neter Imrovu, Zuzannu, a Kornéliu, vydatú za Vizym… V kaštieli havranovskom
         rozprestiera sa Vizy… On predal Leopoldovi Poppenheimovi všetky umelecké obrazy a sochy
         (medzi nimi i Krista na Olivetskej hore) a nakúpil farbistých oleografií; na mieste
         talianskej krajiny visí olejotlačový obraz, ako Arpáda dvíhajú po kozácky odení Maďari na
         štíte.
    </p>
    <p>
     Mária Gregušová upadla do ťažkej choroby, z ktorej sa len ťažko a pomaly vystrábila.
         Júlia ošetrovala mať s láskou svojho bohatého srdca a starosťou o chorú liečila vlastné
         ranené srdce.
    </p>
    <p>
     Dr. Milanec skočil razom od riedkeho piva k energickej borovičke. Hráva denne po obede s
         hluchým učiteľom polgárky šach a večer s Pepim a trafikantom Seligmannom kaláber.
         Nerezonuje, Papáčka celkom odhodil, ale stopy papáčkovské ostaly. Je obrodený, apatický a
         stará sa len o seba.
    </p>
    <p>
     Pevne stojí dom na závodí. Potrasenia preletely ako búrka nad zdravým, krásnym krajom.
         Nad strechou poriadneho domu, i proti nástrahám a úderom sudby, vznáša sa božie požehnanie…
    </p>
    <p>
    </p>
    <p>
     Koniec.
    </p>
   </div>
  </body>
 </tei:text>
</tei:TEI>
