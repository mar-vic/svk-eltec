<?xml version="1.0" encoding="utf-8"?>
<tei:TEI xml:id="SLK1938480" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Lovec jaguárov : ELTeC edícia
    </tei:title>
    <tei:author ref="viaf:85153916">
     Kompiš, Peter (1901-1949)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     16695
    </measure>
    <tei:measure unit="pages">
     88
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:85153916">
      Kompiš, Peter (1901-1949)
     </tei:author>
     <tei:title>
      Lovec jaguárov
     </tei:title>
     <tei:pubPlace>
      Praha-Bratislava
     </tei:pubPlace>
     <tei:publisher>
      Štátne nakladateľstvo
     </tei:publisher>
     <tei:date>
      1938
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-01-31">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Lovec jaguárov
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <quote>
    Dr. Ferdinandovi Špíškovi v priateľskej oddanosti.
   </quote>
   <div type="chapter">
    <head>
     Lovec jaguárov
    </head>
    <p>
    </p>
    <p>
    </p>
    <p>
     Berndorf, 19 decembra 1906
    </p>
    <p>
    </p>
    <p>
     Milovaní rodičia!
    </p>
    <p>
     Už ubehlo 5 mesiacov, a ja som nedostal od vás jediného listu. Nemôžem vydržať od túžby
         za vami a posielam vám list sám. Drahí rodičia! Iste ste celí ustarostení, ako sa tu mám.
         Keď to uvážim so zdravým rozumom, nevyzerá to ani zle, ani dobre. Zle nie preto, že som
         dosiahol, za čím som túžil, a dobre nie preto, že doma je preca len najlepšie.
    </p>
    <p>
     Keď som od vás do Dolných Rakús odchodil, bolo mojou túžbou a pevným úmyslom naučiť sa
         čím skôr nemecky. Konečne som u cieľa, po 8 dlhých mesiacoch. A aká ťažká to bola úloha!
         Taká ťažká, že si to vie predstaviť iba ten, kto niečo podobného zažil. Tušil som to síce
         už doma, ale moja predtucha bola iba mdlým snom oproti drsnej skutočnosti, ktorá ma tu
         čakala.
    </p>
    <p>
     Bol som naozaj usilovný. Každú prázdnu chvíľku som vynaložil na učenie. S knižkou v ruke
         som šiel po raňajšej omši do hory a zabral som sa do učenia tak, že ma z neho vyrušilo iba
         zapadajúce slnce a cigáni, čo mi kuli v bruchu. Nie raz, ale sto ráz musel som niektorú
         vetu opakovať, kým zostala sedeť v mojej tvrdej kotrbe. A keď som ju druhý deň chcel
         opakovať, nevedel som zasa nič, slová vykúrily sa z hlavy ako dym. Často som jedinú vetu i
         pädesiat ráz odpisoval alebo vyslovoval, jazyk som si šiel pri tom rozlámať. A na koniec
         som od toho všetkého tak osprostel, že keby sa ma bol v tú chvíľu niekto spýtal, ako sa
         volám, sotva by som mu bol vedel odpovedať. Často som sa tĺkol do hlavy volajúc: „Moje
         predsavzatie by bolo dobré, moja vôľa pevná, ale ty, sprostá tekvica, ty mi všade
         zavadziaš!“
    </p>
    <p>
     Kým som sa nenaučil nemecky, bol som tu ako malé dieťa. Mal som oči a nevidel som, mal
         som uši a nepočul som, lebo som nerozumel. Pripadal som si ako kôl z plota vytrhnutý,
         zahodený a do blata zašliapnutý. Čo myšlienok má človek, čo túžob v srdci a nemá sa komu
         sdôveriť, s kým sa potešiť alebo komu požalovať. Ach, aký som rád, že je tomu už koniec!
    </p>
    <p>
     A teraz o Berndorfe, kde teraz žijem. Je to pekné mestečko, leží v malebnej úžľabine,
         tak ako naša papiereň, obklopené je so všetkých strán lesnatými kopcami. S Kruppovou
         fabrikou vyplňuje mestečko skoro celú tristanskú dolinu.
    </p>
    <p>
     Inak nieto nám tu čo závideť. Pekné sú tu iba lesy a dolina. Život je tvrdý. Keby
         Kruppova fabrika prestala robiť, rozpadol by sa Berndorf sám, bez zemetrasenia. Ľudia by
         nemali z čoho žiť. Krupp tu postavil všetko: kostol, faru, školu, obecný dom, divadlo,
         kúpele, zaviedol elektrické osvetlenie, vystavil hradskú, vodovod i na stá robotníckych
         domkov. Krupp je tu „Herr Gott“, ako ho tu posmešne volajú.
    </p>
    <p>
     Pripojujem vám pár obrázkov z Berndorfu. Tie vám povedia viac, ako vám ja viem napísať.
    </p>
    <p>
     Milí rodičia! Ako sa máte? Ako vám ide práca? Ako sa má stará mama? Aké ste mali úrody?
         Koľko ste vykopali zemiakov? Aký je u nás čas a čo nového? Neodkladajte a píšte, na sviatky
         iste stihnete.
    </p>
    <p>
     Nadchádzajú nám vianočné sviatky. Zasa ich budem tráviť bez vás. Iste budete na mňa
         mysleť, najmä ty, drahá mamička. Budem vám možno trochu chybeť. Ale čože vám?! Vás preca
         len bude pár pohromade. Ja budem sám. Bude mi ľúto, bude mi smutno. Ale čo robiť?! Azda je
         to všetko k môjmu šťastiu. Tak vám daj Boh všetkým vospolok šťastné a veselé sviatky a
         šťastlivý nový rok! Starej mame povedzte, že jej prajem, aby tieto sviatky v zdraví veselo
         prečkala a nových sa dočkala. Myslite na mňa a pomodlite sa i za mňa. Až mi srdce stisne,
         keď si pomyslím, ako budete stromček krášliť, ako sa bude smažiť a vypekať, ako sa ozve
         spev vianočných spevákov pod oblokom. Vyjde prvá hviezda, za ňou druhá, tretia, na
         vianočnom stromčeku zažiaria svetlá, zasadnete si k vianočnej večeri — a ja od vás ďaleko.
    </p>
    <p>
     Pozdravujte od mňa všetkých známych, Chabinku, Malého, Benátkovcov, Kadlečíka a vôbec
         celé Mládzany. Pozdravujte odo mňa každého, koho stretnete. Čudné mi je, že mi Samo nič
         nepíše. Ja som poslal už päť listov a dve karty. Na všeličo som sa ho pospytoval, a on nič.
         Napíšem mu ešte raz.
    </p>
    <p>
     Pozdravujte mi aj Betku Vrátňanovie. Že jej budem písať.
    </p>
    <p>
     Váš vďačný syn
    </p>
    <p>
     Milo.
    </p>
    <p>
    </p>
    <p>
     *
    </p>
    <p>
    </p>
    <p>
     V Hamburgu dňa 12. mája 1907
    </p>
    <p>
    </p>
    <p>
     Milovaní rodičia!
    </p>
    <p>
     Budete istotne prekvapení, keď dostanete tento môj list z Nemecka. 24 marca na poludnie
         som odišiel z Berndorfu. Prečo? Nebojte sa, ani som sa nepohádal vo fabrike, ani neprišiel
         o prácu. Túžil som podívať sa do sveta. Proboval som si polepšiť. Dňa 26. marca na večer
         som sa dostal do Hamburgu. Chcel som si tam v prístave prácu hľadať. Prišiel som v nevhodný
         čas. Práve vypukol štrajk. Päťtisíc robotníkov pustilo sa s veľkokapitálom do boja na život
         a na smrť. Nesmel som pracovať.
    </p>
    <p>
     V Hamburgu som nenašiel iného príhodného miesta, nuž, som šiel do Harburgu. Je to mesto
         asi na 2 hodiny od Hamburgu. Tu som dostal prácu vo fabrike na rozličné gumové veci.
         Vyrobím si 24 mariek do týždňa. Na naše pomery je to dosť pekný zárobok, ale tu to mnoho
         nevydá. Tu je všetko drahé. Tak za vypranie košele platím tu 20 fennigov, t. j. našich 12
         krajciarov, v Berndorfe som platil 7 kr. Za posteľ platím tu 3 marky na týždeň (1 zl. 74
         kr.), kdežto v Berndorfe som platil iba zlatku. A tak je to so všetkým.
    </p>
    <p>
     Drahí rodičia! Ani vám neviem vypovedať, ako sa tu cítim. Tak divne, tak zvláštne ako v
         nejakej krajine z povesti. Je tu celkom iný svet. Iná reč, iné zákony, mravy, obyčaje, iný
         kroj, iný kraj, iná práca, jedlo, peniaze. Po vrchoch a kopcoch nieto tu ani pamiatky. Kraj
         je rovný ako dlaň. Až v modravej diaľke na východe spojuje sa nebo so zemou. Na západe je
         šírošíra vodná hladina. Kam len oko dohliadne, vidí samú vodu a oblohu. Lesa tu nieto
         žiadneho, ako u nás, zato je tu les iný, les zo samých lodných stožiarov, toľko lodí vidno
         tu na šírej morskej hladine.
    </p>
    <p>
     Život v takomto prístavnom meste si vám ani netrúfam opísať. To sa musí videť. Od prvého
         svitu až do pozdnej večernej tmy panuje tu shon, šialený beh a spech za prácou. Každý sa
         ponáhľa za svojím cieľom a nestará sa o iného. Spýtať sa niekoho na niečo? Škoda reči!
         Buďto neodpovie, alebo zahundre: „Nemám času“ a ponáhľa sa ďalej. Celý prístav je plný
         pracujúcich zástupov, medzi ktorými sa preháňa na stá parných a automobilových strojov,
         elektrických vozňov pouličnej železnice, hučia a revú, stenajú a vŕzgajú pod ohromným
         nákladom oceľové jaraby, jeden kričí cez druhého. Keď sa človek zamotá do tohoto ľudského
         mraveniska, celý ohlúpne od toho ruchu a kriku, nestačí sa ani obzreť na všetky strany, aby
         ho niektorý ten hučiaci netvor nezadlávil.
    </p>
    <p>
     Keď človek príde do takéhoto prístavu a hľadí na modrú vodu, vidí, že ani na vode to
         nevyzerá lepšie. Tisícami lodných šróbov bičovaná voda nadúva sa v ohromné vlny, ktoré
         hnevivo s burácajúcim hukotom dorážajú na múry násypu z ohromných žulových kvádrov a
         betonu. Tu sa hrabe pomaly dopredu pár ohromných parníkov. Z ich komínov — vošla by sa do
         nich pohodlne taká mládzanská chalúpka — vystupujú celé mraky čierneho dymu. Vo vnútri
         komínov pracujú s rachotom ohromné stroje, a vyše 200 metrických centov vážiaci parný šrób
         bičuje vodu tak, že sa mení v samú bielu penu a nadúva sa vlnami až do 6-metrovej výšky.
         Okolo týchto lodných velikánov letia po vode ako strely parné a benzínové člny. Letia ako
         vtáci. Vlna ich vynesie raz do výšky ako orechové škrupiny a hneď zas ich spustí do
         priepasti.
    </p>
    <p>
     Bol som už na takom parnom velikánovi. Bolo to v Hamburgu. Pracoval som tam v lodenici,
         kde sa rozbíjajú staré lode. Potom sa mi trafila ľahšia robota. Loď, ktorú som pomáhal
         rozbiť, sa volala „Sumatra“. Bol to starý holandský krížnik, už nesúci do boja. Holandská
         vláda ho predala hamburgskej lodenici. Tá ho odsúdila na smrť: dala ho rozbiť. Bol to
         krížnik 86 metrov dlhý a 18 metrov vysoký. Keď som vliezol do jeho vnútra a všetko si tam
         obzrel, žasol som, aké tam má všetko ohromné rozmery. Osem obrovských kotlov stálo v rade
         jeden za druhým, vždy dva vedľa seba, kotly také obrovské, že rýchlikový stroj je proti nim
         iba hračkou. Človek je proti takému obrovi iba cvrček. Ďalej som videl na lodi delá také
         ohromné, s otvorami rúr takými veľkými, že by som mohol pohodlne do nich vliezť. Diel bolo
         vždycky dvoje v kajute, a ich desaťmetrové rúry cerily svoje otvory na šíre more.
    </p>
    <p>
     Bol som práve pri tom, keď krížnik vliekly k nám do doku dva parníky. Keď bola loď v
         doku, bola pripevnená drótenou oceľovou línou ku kruhu, zasadenému do múru, aby ju vlny
         neodrážaly od brehu. Táto lína bola hrubá 5 cm a 30 metrických centov ťažká. A preca jeden
         z parníkov, ktorý bol od kormidelníka neopatrne vedený, pretrhol tú línu ako pavučinu.
         Žasol som, akú silu má taký parník. Aké obrovské stroje, ohromné lode ovláda malý, slabý
         človek!
    </p>
    <p>
     A teraz dosť. Inokedy viac. Píšte mi, ako gazdujete a ako vám zdravie slúži. Pozdravujte
         odo mňa všetkých priateľov a známych. A myslite na mňa. Keby ste vedeli, ako často ste mi
         pred očami, všetci! A čo sa namyslím na svoje milé rodné Mládzany! Tu je krásne, obloha
         čistá, azúrová, už skoro mesiace sú tu tropické horúčosti. Iba mne býva v srdci zima. Cítim
         sa vše taký opustený vo svete. Betka mi písala raz do Berndorfu, ale veľmi na krátko.
         Vyhovára sa na robotu. Či ju doma tak do tej práce naháňajú? Myslím na ňu často a chvíľami
         si robím plány: ak mi Pán Boh pomôže a k voľačomu prídem, rád by som sa vrátil domov,
         zakúpil sa u nás alebo niekde na blízku a… Bože, len aby som sa toho dožil!
    </p>
    <p>
    </p>
    <p>
     *
    </p>
    <p>
    </p>
    <p>
     Buenos Aires, 14. augusta 1908
    </p>
    <p>
    </p>
    <p>
     Drahomilovaní rodičia!
    </p>
    <p>
     Milé sestry a brat môj zlatý!
    </p>
    <p>
     Je už veru čas, aby som sa rozpísal o tom, čo som zažil posledné časy. Je toho mnoho.
         Mne samému, keď si to všetko predstavujem, prichodí to ako sen. Ako pestrý, bujný,
         vzrušujúci sen, z ktorého človek precíta celý omámený. Nie som ešte naskrze starým
         Amerikánom. A preca môžem povedať o sebe bez samochvály, že poznám Ameriku, jej život, jej
         krásy, ale i jej nebezpečenstvá lepšie, ako mnohý, ktorý tuná zošedivel. Keď si na to
         pomyslím, čo som tu prežil posledné mesiace, zdá sa mi, že som preca len hrdinom, že som
         dokázal mnoho. A hneď sa mi to všetko zdá takým malicherným! Človek je v rukách božích ako
         ten prášek, bez moci, bez sily. Vetry ho zdvihnú a zanesú inam. Inokedy zasa odpočinie si v
         zátiší, skoro schovaný nebezpečiu, márnej ľudskej zlobe.
    </p>
    <p>
     Musím si vše treť čelo a dávať myšlienky dovedna, aby som vám to všetko, cez čo som
         prešiel, vypísal pekne, po poriadku.
    </p>
    <p>
     Bože, aký je ten svet ohromný a aký malý, slabý je človek proti nemu! Presvedčil som sa
         o tom za posledný rok väčšmi, ako predtým za dvacať rokov. Osud ľudský ako škrupina. Vlna
         osudu nesie každého z nás, kam chce.
    </p>
    <p>
     Z Brehmenhafen odišiel som 27. júla parníkom „Stuttgart“. Cesta nám trvala 24 dní. Pár
         karát z Hamburgu i z lodi ste odo mňa už istotne dostali. Poslal som i Betke, Samovi tiež.
         Keď sa dívate doma v bezpečí na obrázok takej lodi, na tie krásne barvy, modré more, iste
         sa vám zdá taká plavba po mori báječným pôžitkom. Nemáte poňatia, čo chudobný človek na
         takej ceste vytrpí! Neviete, aký je to pocit, keď musí sa človek uspokojiť na lodi s tým
         najhorším miestom, len aby sa lacnejšie preplavil. Netušíte, ako rozdielne tu s ľuďmi
         zaobchodia. Vážnosť má iba lepší kabát a peniaze. Nikdy v živote som tak trpko nepociťoval
         svoju chudobu, ako na lodi. Svoju chudobu a svoju opustenosť. Medzi cudzím svetom je človek
         ako kvapka v mori. Môže trpeť, môže trebárs zahynúť, a nikoho to nebolí. Ľudia chorejú i
         umrú. Kňaz vykropí mrtvolu, a matrózi ju spustia vo vreci v chladný morský hrob: do vodnej
         hlbiny, kde vrhnú sa na ňu žraloci a iné morské šelmy.
    </p>
    <p>
     Pár dojmov z lodi. Vonku na palube zaznievajú chvíľami rázne povely dôstojníkov, počuť
         pádne kroky námorníkov, rinčanie reťazí: priťahujú kormidlo, aby loď zadržala svoj správny
         smer.
    </p>
    <p>
     Sedím vonku na lavičke a dívam sa na morské vtáky. Tu náhle môj súsed zozelenal v tvári,
         rozzevil na široko ústa a celý obsah svojho nemocného žaludku vyvrhol von. „Goddam!“ kričí
         druhý, krútiac očami a otvára ústa, aby nasledoval príkladu prvého. To nám ešte chybelo!
         Všade, kam oko dohliadne, samí chorí, všetci sme na poľutovanie. Tak to trvá pár hodín. Je
         to takzvaná „morská nemoc“. Dostavuje sa obyčajne počas búrky, keď sa loď väčšmi kolíše na
         vlnách. Keď búrka prestáva, mraky sa trhajú, obloha jasní a slnko žiari zasa v plnej svojej
         kráse a velebnosti, síde lodný lekár dolu do kajút, prezre nemocných, predpíše liek, a
         plavci urobia poriadok!
    </p>
    <p>
     Chvalabohu, celou cestou sme mali iba jedinú búrku a, ako hovorili námorníci, ani tá
         nebola najstrašnejšia.
    </p>
    <p>
     Na šiesty deň po odchode z Brehmenhafen prišli sme do španielskeho mesta „La Koruna“.
         Tam vstúpilo na našu loď asi devädesiat Španielov. Cestovali ako my do Buenos Aires. Po
         poldennej zastávke vyplávali sme zasa na šíre more. O týždeň priplávali sme ku krásnemu,
         vysokými kokosovými stromami porastenému ostrovu „Madeire“. Sotva sme vošli do prístavu a
         spustili kotvy, už sa hemžili ako mravci okolo nás na svojich člnkoch obyvatelia ostrova.
         Ako veverice vyliezali na našu loď, kde vo svojej hrubej reči a s drzosťou iba im vrodenou
         ponúkali ovocie a svoje výrobky. Nikdy dosiaľ v živote som sa nestretol s ľuďmi takých
         drsných, ba divokých mravov, ako sú títo Portugalci. Majú tváre a oči lotrov a zlodejov.
         Veru sa mi zdalo, že by som neurobil žiadnemu z nich nijakú krivdu, keby som ho chytil a
         obesil na najbližší strom.
    </p>
    <p>
     Pobudli sme tam poldruhého dňa, nakladajúc uhlie potrebné na kúrenie kotlov. Do veľkých
         lodných priestorov vošlo sa uhlia 50 vagónov. Konečne desiateho augusta okolo polnoci sme
         vyzdvihli kotvy a pohli sa ďalej. Prichádzali sme do krajov rovníkových, kde bola horúčosť
         na nevydržanie. Naše najhorúcejšie leto nie je oproti tunajšej páli ničím. Nikde miesta,
         kde by sa človek ukryl pred tou pekelnou horúčosťou. Na zadusenie všade. Nie div, že
         ukrutná páľa vyžiadala si za obeť dva ľudské životy: jedného námorníka a osemročné
         dievčatko… Oba zomreli na zápal mozgu. Pohreb mali jednoduchý. Loď zastala, mŕtvoly boly
         vynesené na doskách na palubu, na nohy im priviazali kusy ťažkého uhlia. Parná píšťala
         trikráť jedno za druhým zapískala posledný pozdrav, a mŕtvoly boly spustené ponad zábradlie
         do vody. Tu musím podotknúť, že o cestovateľov III. triedy bolo veľmi biedne postarané.
         Najmä jedlo nebolo ani zďaleka také, ako to vypisuje Missler vo svojich knižkách. Strava
         bola mizerná, našim chorým, morskou nemocou zmoreným slabým žalúdkom nechcela ísť naskrze k
         duhu. Tak na príklad mali sme na raňajky ryžovú polievku a v nej varené sušené slivky. Na
         obed mali sme nahnilé, smradľavé párročné mäso, plesnivé suchary. A keď bola káva! No, tak
         môžem povedať, že každá kaluž je káva, keď sa táto svetlastohnedá, nesladená, nechutná
         hnojovka nazývala kávou! A čo voda na pitie? Sto hromov sa do nej páralo! Ako môže vyzerať
         voda, ktorá stála štrnásť dní v takých ohromných horúčostiach v plechových nádržkách? Bola
         teplá ako lúh. Skoro každý sme dostávali od nej žalúdočné kŕče. A teraz v tejto strašnej
         páli, keď sme skoro horeli zdnuká i zvonku, mali sme hasiť smäd takou skazenou, smradľavou
         vodou! Ešte dnes sa mi žalúdok dvíha, keď si na to pomyslím. A tomu všetkému by sa dalo
         odpomôcť, keby špinavá, ziskuchtivá paroplavebná spoločnosť dala vziať s každou loďou
         trochu ľadu.
    </p>
    <p>
     Kto mal trochu peňazí, tomu sa žilo lepšie. Lebo podplácal kuchárov a tak dostal lepšie
         jedlo, ako ostatní. A smäd mohol hasiť pivom. Ale beda tomu, kto bol bez peňazí! Ten musel
         vytrpeť bez milosti všetko. Pivo na lodi bolo hrozne drahé, liter 1 kor. 60 hal. Ja som mal
         asi 20 mariek, to je 11 zlatých našich peňazí. Sporil som s nimi, dokiaľ som vládal, aby
         som mal niečo, až prídem do Argentíny. Ale v týchto pomeroch nebolo možno sporiť. Trpiac
         hrozný smäd kupoval som si jeden pohár piva za druhým. Až jedného pekného dňa, prv než som
         zazrel americký breh, bol som čistý. Vo vrecku som nemal viac, ako všetkého spolu 50
         krajciarov. Nie som pijan, ale v tie horúce dni bol pre mňa liter trochu chladnejšieho piva
         ako slina, ako kvapka rosy, ktorá nestačí, aby vzkriesila vädnúcu kvetinu. Všetky ponosy u
         kapitána na pitnú vodu boly márné. „Nemôžem vám pomôcť,“ hovoril nám nemecky — „buďte radi,
         že máte takú vodu. Ak máte peniaze, kúpte si piva.“
    </p>
    <p>
     Keď sme prechádzali rovník, videli sme vorvaňov, ohromné ryby, podobné veľrybám. Je to
         pôžitok dívať sa na také stádo vorvaňov, ako sa spolu hrajú. Tu sa náhle vymŕšti jeden
         obrovský vorvaň do výšky z vody von, asi tak, ako to vídavame v malom u našich kaprov.
         Urobí oblúk v povetrí, a už v nasledujúcom okamžíku počuje človek na lodi hlučný úder či
         pleskot vody, na ktorú dopadlo obrovské telo tejto ryby. O chvíľu vyjde vorvaň na povrch
         vody, aby si vydýchol. Tu vidno pármetrový kolmý stĺp srazených pár a vody a počuť ostrý
         zvuk podobný uffffff, ktorý sa rozlieha široko-ďaleko. V týchto miestach žijú aj ryby zvané
         „letúnmi“. Sú to malé, asi tricaťcentimetrové rybky, ktoré sa vznesú nad vodu a pomocou
         dlhých prsných plutiev letia aj na 400 metrov a potom padnú nazad do vody, neraz i na loď.
         I na našu loď ich padlo každý deň pár.
    </p>
    <p>
     Konečne sme prešli rovníkové pásmo a blížili sme sa pozdĺž Brazílie dolu k Montevideu v
         Uruguay. Čím sme sa plavili ďalej na juh, tým bolo chladnejšie. Keď sme prišli 10. augusta
         do Montevidea, fúkal ostrý, mrazivý južný vietor. Museli sme si obliecť zimníky. V
         Montevideu sme sa zdržali cez noc vykladaním tovaru. Druhý deň ráno o piatej sme vyplávali.
         Dostali sme sa do ústia ohromnej rieky, zvanej La Plata, ktorej špinavé vlny sa valily
         proti nám. A tam v diaľke, na západe, kynul nám Buenos Aires, cieľ našej dlhej cesty.
         Všetci pasažieri sbehli sme sa na palubu a kričali sme, ako kedysi Kolumbus: „Zem! zem!“
         všetci celí vytešení, že opustíme loď, miesto dlhého utrpenia. O hodinu sme zakotvili v
         prístave. Tam sme vystúpili po prehliadke na breh. Boli sme dopravení do vládneho domu pre
         vysťahovalcov. Tam sa môže každý zdržať päť dní a dostane chovu a byt zadarmo.
    </p>
    <p>
     Bol som tedy v Amerike, zemi svojich túžob a nádejí, ale chudobný ako kostolná myš.
         Mnoho batožiny som nemal. Iba to, čo som mal na sebe, a vo vrecku 20 krajciarov. Zato som
         mal zdravé hnáty a chuť do práce. Okrem toho mal som ešte niečo, čo je často hodno viac,
         než peniaze. Vedel som španielsky. Ale v tom čase boly tam pre chudobného prisťahovalca
         slabé výhľady. Bola zima, roboty nebolo, a národa bez práce pribúdalo každým dňom hrôza,
         medzi nimi mnoho prisťahovalcov z Európy. Prichádzaly na mňa všelijaké myšlienky. Čo si
         počnem, keď sa minie mojich päť dní a vyhodia ma na ulicu s dvaciatimi krajciarmi vo
         vrecku? Mám sa podívať na vidiek?! Hľadať tam prácu? „Ani mysleť,“ hovoril mi jeden
         Argentínec, „tu je každý rok dáky čas bieda, po dedinách nemajú „čakaréri“ t. j. sedliaci
         sami čo robiť. Teraz je práve najhorší čas. Nezamestnaných pribúda príchodom každého
         parníku z Europy. Tých pár fabrik, čo sú tu, nemôžu zamestnať všetkých robotníkov, ktorí sa
         sem cez zimu sbehnú.“
    </p>
    <p>
     Rojily sa mi v hlave veru nebárs veselé myšlienky. Túlam sa tak ulicami, až som prišiel
         na námestie, zvané „Rivadavia“, kde som našiel na jednom dome vyhlášku znejúcu „Se buskan
         buenos kasadores para tirar les jaguares en Gran Čaku“, čo značí po slovensky „Hľadajú sa
         dobrí lovci strielať jaguárov v Gran Čaku“. Nebezpečné remeslo! myslel som si, ale čo
         robiť? núdza železo láme. V žalúdku mi kuli cigáni, nohami som len tak prepletal od
         slabosti. Len jesť, napiť sa, uvideť dáky peniaz! Mnoho som nerozmýšľal, ale vošiel a
         hlásil som sa o miesto. Miestnosť bola plná ľudí, samých vysokých mocných chlapov. Sedeli
         za stolami a fajčili cigary alebo sa hrali v karty. Vše si zapili vína z plných pohárov.
         Všetkým žiarila z očí odhodlanosť, opovrhovanie životom. Zaviedli ma k jednému pánovi,
         ktorý sa zdal byť vodcom spoločnosti. Prezeral si ma od hlavy do päty. „Hovoríte anglicky?“
         spýtal sa ma. „Jes sér!“ odpovedal som. „Oll rajt“ — „všetko je v poriadku“ — povedal, „ste
         náš, o týždeň, až sa doplní počet, vyrazíme. Zatiaľ ste naším hosťom, potom sa všetko
         usporiada.“
    </p>
    <p>
     Prisadol som si k svojim druhom, a o pár hodín boli z nás najlepší priatelia. Najmä
         jeden z nich, asi v tých rokoch, ako ja, sa mi veľmi pozdával. Onedlho sme sa veľmi
         spriatelili. Bol to Angličan, veľmi rád hovoril svojou materčinou. On ma zdokonalil v
         angličtine. Ba, neskôr mi, drahí rodičia, zachránil život a sám pri tom zahynul. Nebyť
         jeho, už ste ma nemali.
    </p>
    <p>
     O týždeň pohli sme sa osemdesiati vlakom do „Resistencie“ vzdialenej od Buenos Aires
         1200 kilometrov. Tam sme dostali každý dobrého koňa, švajčiarsku flintu — mannlicherku na 5
         gúľ, revolver, všetko s potrebnými patrónmi, poľovnícky nôž, kompas a šabli podobný nôž
         „maták“, ktorý človek potrebuje v pralesoch na presekávanie ciest. Boli sme rozdelení na
         dva oddiely. Jeden oddiel mal loviť zverinu a druhý oddiel ísť opodiaľ s vozmi a odvážať
         ulovené kožušiny. S vozami sa šlo tak ďaleko, pokiaľ to len cesty dovoľovaly. Kde však
         prestávaly cesty a počínal sa nepreniknuteľný prales, muselo sa všetko nakladať na mulice a
         dovážať až k prvému oddielu. Každý mesiac sa šlo do Resistencie s kožušinami a dovážalo sa
         strelivo, šaty, koňak, cukor, suchary a vôbec všetko, čo sme potrebovali. Poľovali sme na
         jaguárov, pumy, karpinčos, peludos, tarpírov, výskačov a mnohé druhy letných líšok; všetko
         pre vzácnu kožušinu. Kto ulovil jaguára, dostal 25 pesos, t. j. 50 korún, za pumu 30 korún
         a za ostatné zvery tiež polovicu toho, čo sa za kožu platilo. Z toho sa však rátala
         polovica na tých, čo šli s vozami. Poľovačka mala trvať osem mesiacov, a každé dva mesiace
         sme sa mali zamieňať. Keďže však s prvým oddielom ísť bolo o moc nebezpečnejšie ako s
         druhým, ktorý šiel s vozmi a mulicami, rozkázal náš vodca, aby sme metaly losy. Odrezali
         sme dve bambusové steblá, jedno kratšie a druhé dlhšie. Z každého oddielu bol vyvolený
         jeden chlap, ktorý ťahal los. Toho oddiel, čo vytiahol kratšie steblo, bol určený ísť
         popredku. Los padol na oddiel, pri ktorom som bol ja. A tak onedlho som sa mal podívať
         tygrovi zblízka do očí. V Resistencii sme pobudli dva dni a, keď sme dali všetko do
         poriadku, dali sme sa na pochod. Šli sme asi štrnásť dní pozdĺž rieky, až sme prišli k
         Čaku, hustému, nepreniknuteľnému pralesu.
    </p>
    <p>
     Predo mnou rozkladal sa americký prales v celej svojej kráse a velebe. Ohromné
         stometrové cedry a platany, obrovské blahovičníky, majúce dvacaťmetrový kmeň pri spodku,
         ako sviece rovné, štihlé palmy trčaly k nebesiam. Na štyristo druhov rozmanitých stromov
         žije v americkom pralese. Od kaučukovníkov až po mahagon, ktorého drevo je ťažké ako železo
         a vo vode sa ponoruje, od chínovníku, ktorého kôra — chinin — slúži ako liek proti zimnici,
         až po chlebovník a smokvoň posvätný vynikajú všetky tieto stromy ohromnou veľkosťou a
         zahrnujú ľudstvo svojimi darmi. Každý konár stromu je ako u nás strom a každý strom ako
         hora. Na príklad chlebovník je taký veľký, že v chládku pod jeho konármi mohly by sa
         schovať celé naše Mládzany. Jeho ovocie, ktoré má chuť pšeničného chleba, vyživí po celý
         rok najpočetnejšiu rodinu. Sú tu háje pomarančových paliem, banánov a kokosových orechov,
         ktorých ovocie rastie v tejto požehnanej pôde bez akéhokoľvek štepenia a pestovania,
         bohužiaľ, však slúži dosiaľ za potravu iba divým sviniam, opiciam a papagájom. Iný strom,
         zvaný smokvoň posvätný, uchvacuje pozorovateľa svojou krásou. Tento strom vyrastá až do
         pädesiatmetrovej výšky. Hneď, ako jeho peň dosiahne asi šesť metrov výšky nad zemou,
         rozkladá ako náš smrek na strany konáre. Ale tieto konáre ešte ani náležite nezhrubnú a už
         — súc hodne vzdialené od pňa — spúšťajú výhonky dolu k zemi, aby sa pomocou nich udržaly.
         Tieto výhonky sa v zemi rozkorenia. Avšak ani tieto výhonky nelenia, ale vyháňajú zasa
         podobné vetve ako ich materský strom, ktoré zasa spúšťajú k zemi výhonky. Tento strom v
         každých dvoch metroch svojej výšky vypúšťa nové konáre. Tie zasa spúšťajú výhonky, ktoré
         hľadia dosiahnuť zem. A tak, keď tento velikán dosiahne 50 metrov výšky, má už 20 podlubí.
         Tie zaujímajú so svojimi výhonkami okruh široký pár kilometrov. Lebo čím z vyššieho
         podnebia vyrastajú konáre, tým ďalej ťahajú sa cez ostatné podnebia na strany, aby dostaly
         svoje výhonky na zem a mohly ich zakoreniť. Všetko to je pokryté červenými listmi a veľkými
         kvetmi fialovej farby, ktoré majú podobu samých malých štvorhranných oblôčkov a vydávajú
         opojnú vôňu. Veru! tu musí zastať i človek srdca zatvrdilého plný obdivu nad týmito
         ohromnými dielami prírody.
    </p>
    <p>
     Každý tento velikán rastie pár tisíc rokov. Ale i naň príde rad. Zub času hlodá na ňom
         tak, že pomaly vyhníva. Napokon stačí jeden prudký vichor, a velikán skosený klesá s
         rachotom na zem, zachytávajúc so sebou často i seberovných druhov. Všetci padnú na jednu
         hromadu krížom-krážom cez seba. Takými hromadami nemôže sa potom človek ani prebiť. Prejde
         sto rokov. Padlý velikán sa rozpadáva, hnije, avšak z neho pučí nové potomstvo, žijúce z
         jeho prachu a spúšťajúce svoje konáre po jeho pni dolu. Prejde zasa ďalších pár storočí. Po
         padlom velikánovi zostala iba hromada popola, ktorá sa pokryje machom, aloemi, kaktusmi a
         rozličnými kapradinami. Avšak, potomok velikánov zatiaľ zosilnel, jeho korene zapustené sú
         hlboko do zeme. Keď sa však jeho starý otec pod ním rozpadol, tu zostal potomok trčať na
         svojich koreňoch v povetrí, kde sa ako malý stromček na tele svojho otca usadil. Kmeň sa na
         zem teraz nemôže dostať, v tom prekážajú mu hrubé jeho korene. A tak sa potom stáva, že
         takýto obrovský velikán stojí nie na pni, ale na hrubizných koreňoch; pod pňom či kmeňom
         tróniacim vo výške môže sa schovať trebárs pár vozov i so záprahom. Medzi týmito velikánmi
         rastú bujne menšie stromy: sykomory, tamarindy, kebrača, vavríny, obrovské kaktusy, posiate
         strašnými pichliakmi, bambusy atď. A dolu rastie tráva tak vysoká, že jazdcovi siaha nad
         hlavu. Skoro každá rastlina, strom, ker má tŕne alebo pichliaky. Od jedného stromu k
         druhému rozprestierajú či vinú sa takrečené „liany“, posiate po celý rok modročervenými
         kvetami, vydávajúcimi omamujúcu vôňu. Tieto liany sa tak prepletajú krížom-krážom, že
         tvoria v pralese hocikde nepreniknuteľný múr. Všetko rastie úžasne bujne, tak ako je to
         možné iba v tropickom kraji. Do hlbín takého pralesa nedá sa vniknúť ináč ako po
         chodníkoch, ktoré používa zverina, alebo si musí človek presekať cestu matákom.
    </p>
    <p>
     Brehy riek a potokov pokrývajú prenádherné kvetiny najrozmanitejších farieb. Rastie tu
         kvetina zvaná „ľvún“, najkrajší kvet, aký som kedy v živote videl. Tento ľvún rastie asi na
         poldruhametrovom steble, má zamotané zlaté listy v podobe kopií. Zdola až nahor je posiaty
         karmínovo-červenými ružami. Človek pociťuje nevdojak skoro neodolateľnú túžbu odtrhnúť si
         aspoň jednu z nich. Ale chráň sa toho, človeče! Jediné dotknutie zapríčinilo už mnohým
         nevedomcom smrť. Listy tejto kvetiny sú ozbrojené skoro neviditeľnými, ale zato náramne
         ostrými, jedovatými bodákmi, ktoré vniknú ako ihly do mäsa a zalomia sa. Keď nieto lieku
         naporúdzi, úd o pár hodín opuchne, chytí sa ho brand (otrava krvi) a človek umiera do
         štyriadvaciatych hodín najhroznejšou smrťou.
    </p>
    <p>
     Minula teplá vlhká noc. Slnko vychádza, a vtáctvo prespevuje tými najrozmanitejšími
         hlasmi. Rozličná zverina blíži sa z lesa k neďalekému zurčiacemu potoku, aby si uhasila
         smäd. V tom zapráska krovie pod nohami ťažkých tiel. Zjavia sa chlpaté hlavy dvoch statných
         byvolov. Z očí im žiari divokosť. Blížia sa k vode. Náhle sa však zarazia, divoko zabručia
         a jeden z nich cvála odtiaľ mohutnými skokmi so zodvihnutým chvostom. Jeho druh chce tiež
         utiecť, ale tušiac, že je na útek už neskoro, zostane stáť. Nohy zaborí pevne do zeme,
         hlavu s ostrými rohami schýli k zemi a tak očakáva útočníka. V okamžení zaznie povetrím
         hrozný rev, a krásne fľakovaný pestrý jaguár mohutným skokom vrhá sa na byvola. Ale sotva
         naň dopadol, už je mohutným nárazom odrazený pár metrov do výšky, tak že v povetrí prevalí
         duba a krvácajúc klesá nazad do rákosia. Hlavu zatne medzi predné nohy a strašne revúc,
         iskriacimi očami pozoruje byvola. Ten stojí ako kamenný stĺp, ustavične pripravený odraziť
         útočníka. Náhle však dostane ohromný strach. Akoby trafený bleskom sa zodvihne a uteká s
         miesta hrôzy. Ale sotva spravil pár skokov, už mu je jeho kráľovský nepriateľ pri boku.
         Druhým skokom mu skočí na chrbát s takou silou, že ho srazí k zemi. Dve telá váľajú sa
         schlpené na zemi, v hroznom reve a napjatí síl. Konečne však mocný byvol ochabuje, a
         červený prúd jeho krvi farbí zem. Jeho šikovný protivník prehryzol mu žily na krku a
         roztrhal mu ho. O pár minút leží na zemi v posledných ťahoch. Jaguár stojí na ňom a trhajúc
         z neho hroznými tesákmi hltavo kusy teplého, pariaceho sa mäsa, ukája svoj hlad.
    </p>
    <p>
     Ako blesk plazí sa po zemi hrozný had. Jeho zelenasté oči krútia sa na všetky strany a
         sliedia, kde by našly nejakú obeť. Priliezol až k statnej palme, pod ktorou vedie chodník k
         blízkemu potoku. V mocných kotúčoch vyšvihne sa na štíhly strom, ktorého vršok akoby
         bičovaný búrkou kláti sa pod ťarchou jeho tela na všetky strany až k zemi. Pomaly, najdúc
         príhodné miesto na lov, sa had utišuje. Zavesí sa chvostom na najspodnejší konár stromu a
         tak visí dolu hlavou popri pni ako klada. Ani sa nehne. Iba oči, keď sa ozve nejaký šustot,
         metajú oheň a prezrádzajú, že bdejú zrakom ostrovida. Je to boa, strašný had, obávaný tak
         Indiánmi ako Europanmi. Jeho telo je 7 metrov dlhé, má hrúbku ľudského tela a pokryté je
         šupinatou kožou, zafarbenou žltomodrými kruhmi. Náhle sa ozval šuchot. Plachý jeleň kráča
         opatrne napred. Každú chvíľu sa zastavuje, načúva a nozdrami ňuchá. Nepozoruje nič
         nebezpečného, nuž, kráča ďalej v ústrety — smrti. Had visí, ani sa nehne. Vyčkajúc však
         príhodný okamžík, vrhá sa náhle rýchlosťou blesku na zem, rýchlosťou strely sa ovinie okolo
         svojej obeti a rozdrví v nej kosti. Usmrtiac zviera pritiahne ho k stromu. Tam sa okolo
         neho otočí a hroznou silou ho rozmliaždí tak, že sa podobá neforemnej hmote. Keď je s touto
         prácou hotový, pokryje svoju obeť slinami a pár hodín ju po kúskoch hlce. Keď sa nažral,
         vydrží aj pár mesiacov. Žiadne zviera, ani kôň, ba ani jaguár sa neobstojí pred ním, všetko
         podlieha jeho sile. Ale keď zožerie toľké zviera, je bezbranný, nemôže sa ani hnúť a leží
         pár týždňov nehybne tráviac. V takom čase ho možno veľmi ľahko a bez nebezpečenstva zabiť.
    </p>
    <p>
     Slnko vystupuje na oblohe vyššie, pražiac zem svojimi lúčami nemilosrdne. Tu šupinatý
         krokodíl vylieza z vody a preťahuje si údy na rozpálenom piesku. Obrovská želva opúšťa svoj
         úkryt, aby nakládla vajec do vyhrabanej jamy. Po zemi sa plazia rozliční hadi, medzi nimi
         krásny, červenými, čiernymi a bielymi pruhami zafarbený glok, ktorého uštipnutie usmrcuje
         človeka do piatich minút. Tam sa hrabe napred ako päsť veľký, jedovatý pavúk zvaný „araňa
         terible“. Beda menším vtáčkom, na ktorých hniezdo sa dostane; usmrtí ich bez milosti
         vycicajúc z nich krv. S kvetu na kvet ako strely lietajú krásni, živo zfarbení vtáčkovia
         kolibríci. Nie sú väčší ako pol malého prstu. Hniezdo majú toľké ako škrupina vlašského
         orechu a vajcia ako hrach. Poletuje ich na miliony, v letku vyberajú z kalicha kvetov tam
         usadený hmyz. Tu sa blíži s prenikavým krikom, až to uši trhá, kŕdeľ papagájov. Sadnú si na
         stromy a o chvíľu prší z nich listie a ovocie ako krúpy. Čo nevládzu zožrať, odhrýzajú a
         shadzujú so stromu. Keď ich tak sadne pár sto na strom, vyzerá strom, chudák, o chvíľu, ako
         by ho bol zbil vichor alebo ľadovec. U nás by zničily lesy. Ale tu to neškodí. O dva týždne
         skvie sa poškodený strom zasa vo svojej pôvodnej kráse. Bujná príroda všetko vynahradí.
    </p>
    <p>
     Blíži sa večer. Slnko zapadá. Z neďalekej húšťavy vyrúti sa s krikom a škrekom stádo
         opíc. Najedly sa ovocia, pochutnaly si na slimákoch a vtáčích vajciach a teraz utekajú
         hasiť smäd. Keď smäd zahasily, štverajú sa na stromy a vešajúc sa za chvosty skáču s
         jedného stromu na druhý, naháňajúc sa a hašteriac sa. Keď sa konečne začne zmrákať, slezie
         sa celé stádo do vrcholku stromu a spustí koncert, že si človek musí zapchávať uši. Na
         šťastie to dlho netrvá. Len čo sa sotmie, prestávajú a s ranným svitom začínajú znovu.
         Nastáva noc. Nočné mury, toľké ako dve päste lietajú okolo ohňa. Z vôd ozýva sa kvákanie
         obrovských žiab, takzvaných pip. Miliardy motýľov a moskytov obťažujú človeka. Čo je ako
         dusno, musí si človek zamotať tvár do šiat. Avšak ani to mnoho nepomáha. Ostré, dlhé sosáky
         moskytov preniknú cez všetko a pichajú tak, že by človek z kože vyletel. Kam pichnú,
         zostane rana, ktorá opuchne. Keď som sa raz ráno prebral, bol som tak zoštípaný v tvári, že
         som vôbec nemohol prezreť. Iba keď som sa umyl chladnou vodou, mi to trochu odpuchlo.
    </p>
    <p>
     Tak vyzerá život v amerických pralesoch. Len škoda, že to, čo vám píšem, je iba bledý
         obraz skutočnosti, ktorú nezachytí zplna ani najmajstrovskejšie pero.
    </p>
    <p>
     A teraz ďalej. Hneď prvého dňa sme roztiahli vnadidlo, napadli sme prv, ako sme sa
         rozišli, dvoch jaguárov, samca a samicu. Pred nami sa rozprestierala húšťava, a v nej sa
         skrývaly šelmy. Obklopili sme húštinu zôkol-vôkol, držiac flinty pripravené na výstrel.
         Vítal nás dunivý tlmený rev. Kone sa strachom spínali. Avšak jaguárom sa z húšti nechcelo.
         Keďže šeliem nebolo videť, rozkázal náš vodca, aby sme utvorili dva rady s oboch strán
         krovia a aby sme vypálili do húštiny. Tresklo pár výstrelov. Odpoveďou bol nám hrozný rev.
         Vtom sa vyrútil z húšti znenazdajky samec, obrovským skokom skočil vpred, hotoviac sa
         skočiť na jedného jazdca. Kým sa však pripravil na druhý skok, klesol k zemi zasiahnutý
         šiestimi guľami. Tu však vyrazila samica a v prudkom behu strašne revúc vrhla sa cez
         mŕtvolu svojho druha na jedného jazdca, srazila ho s koňa a zaťala mu zuby do pŕs, vytrhnúc
         mu srdce a pľúca. Vtom priskočil náš vodca s nožom v ruke a vrazil ho rozľútenej šelme do
         krku až po samú rukoväť. Jaguárica zachrčala, váľajúc sa v krvi po zemi. Avšak prv, než
         mohol vodca vytrhnúť svoj nôž z rany, vyskočil tretí jaguár z krovia, srazil vodcu na zem a
         hotoval sa zaťať mu svoje strašné zuby do mäsa. Bol som na tri kroky od vodcu a práve som
         soskočil so spínajúceho sa koňa, hľadiac ho utíšiť. Keď som videl, v akom nebezpečenstve je
         vodca, priložil som chladnokrvne, ale rýchlosťou blesku flintu k lícu, a práve v tom
         okamžiku, keď jaguár zanechal svoju obeť a chcel sa vrhnúť na mňa, zahrmel výstrel. Guľka
         trafila šelmu do čela a vyletela krkom, takže padla na zem ani nemuknúc. Triasol som sa na
         celom tele. Veď všetko to sa stalo v jedinom okamžení. Toľko hrôz nezažil som dosiaľ v
         takom krátkom čase. Nášmu vodcovi sa krem pár belasých škvŕn nestalo nič, ale druhý
         nešťastník bol mŕtvy. Od tých čias si ma vodca veľmi vážil, lebo veď bezo mňa bol by býval
         stratený. Nechcem sa tým chváliť, ale je to pravda: keď nebol s nami, odovzdával mi velenie
         nad celou našou spoločnosťou.
    </p>
    <p>
     Keď sme vychádzali na lov, postupovali sme vždy dvaja a dvaja pohromade. Vždycky som
         chodil s Angličanom, ktorého tichá myseľ sa mi veľmi páčila. Zabil som asi 20 jaguárov
         okrem inej rozmanitej zveriny a nebol som ani raz ranený. Pán Boh ma chránil. Tak utekal
         mesiac za mesiacom a ja som mal ísť už po druhý raz k vozom, lebo veď, ako som povedal, s
         času na čas sme sa zamieňali.
    </p>
    <p>
     Jeden večer ležali sme táborom na veľkej čistine. Bolo to neďaleko potoka. Chybelo práve
         mäso na pečienku. Preto vyslal nás vodca so pár, aby sme niečo zastrelili. Ozbrojený
         opakovačkou vybral som sa zastreliť dáky väčší kus, kdežto môj priateľ si vzal dvojhlavňovú
         šrotovnicu, chtiac priniesť nejakú hus alebo kačku. Keď sme prišli k potoku, soskočili sme
         s koní a priviazali sme ich o stromy tak, aby sme ich mali na očiach. Postavili sme sa asi
         na sto krokov jeden od druhého. Boli sme dohovorení, že ja budem mať prvý výstrel, lebo
         predčasný výstrel bol by zverinu zaplašil, kdežto kačiek a husí bolo v potoku dosť. Čakal
         som asi pol hodiny, ale márne. Nepriblížilo sa mi na dostrel nič, ani to najmenšie. Slnce
         už zapadalo, a ja som sa chcel rozmrzelý vrátiť naprázdno. Vtom náhle zapráskalo naproti v
         húšťave. Na mňa rútil sa cez vodu tarpír, prasa asi toľké, ako somár, ktorý je bezbrannému
         človekovi nebezpečný. Už som dvíhal flintu k lícu; práve vtom, keď som chcel spustiť,
         ozvaly sa s tej strany, kde stál môj priateľ, naraz dva výstrely a hneď nato krik z
         ľudského hrdla. Do toho sa miešal rev jaguára a štekot psa. Nechal som tarpíra tarpírom a
         bežal som k priateľovi. Ukázal sa mi strašný obraz. Angličan ležal nehybne na zemi a na ňom
         ležal jaguár, bičujúc chvostom jeho nohy. Z krvavej tlamy zaznievalo zlostné mrnčanie na
         dorážajúceho psa. Dobehol som asi dvacať krokov, zastavil som sa, priložil k lícu a vypálil
         na strašnú šelmu, ktorá, opustiac Angličana, chystala sa skočiť na mňa. Ale v rozčulení som
         chybil. Guľka zahvižďala preletiac vzduchom. Jaguár strašne zareval a skrčil sa k zemi,
         chtiac skočiť na mňa. Ale prv, než mohol na mňa skočiť, rýchlosťou blesku som opakoval,
         priložiac flintu k lícu. Práve v tom okamžení, keď sa jaguár dvíhal ku skoku, zahrmel
         výstrel a šelma s prestrelenou lebkou svalila sa na dva kroky odo mňa na zem, nemajúc sily
         doskočiť. Opustiac šelmu, naklonil som sa ku svojmu druhovi. Bol bez povedomia. Od
         strašlivých tržných rán na chrbte, hrdle a straty krvi omdlel. Naložil som ho na koňa a
         odviezol do tábora. Odtiaľ ho zaviezli do špitála do Resistencie. Poležal si tam tri
         mesiace, kým sa vyhojil. Keď sa navrátil, prisahal mi priateľstvo a vernosť za to, že som
         mu život zachránil.
    </p>
    <p>
     Tak pomaly sa blížil náš čas, keď sme mali prestať poľovať a vrátiť sa do Buenos Aires.
         Aby som nezabudol, za celých tých 9 mesiacov, čo sme žili v pralesoch, nevidel som ani
         jedného domorodca. Náš skúsený vodca považoval to za nebárs dobré znamenie. „Keď Indiáni
         belochom vyhýbajú,“ hovoril, „nezamýšľajú proti nim nič dobrého.“ Musím na priznať, sám by
         som bol rád videl nejakého Indiána. Do tých čias som totiž nevidel nijakého divocha.
         Ukázalo sa, že náš vodca mal dobrý nos. Vozy sme poslali do Resistencie, a asi pädesiati
         pustili sme sa malým Čakom na argentínsku stranu. Cestu tú volil náš vodca preto, že sa
         chcel presvedčiť, koľko je tam zveriny a či by na spoločnosti vyplatilo budúceho roku tam
         poľovať.
    </p>
    <p>
     Tieto kraje sú pravou protivou predošlých. Tunajší les sa podobá zdivenej ovocnej
         záhrade. Nízke, obrovským hruškám a jabloniam podobné stromy, zvané „algarovy“, trčia
         polosuché k nebesiam. Príčinou toho je, že tu nie je tak teplé podnebie, ako v Brazílii a v
         Bolívii. Často tu celý rok neprší, okrem toho pôda je slaná, a najsť tu pri kopaní sladkú
         vodu, je tak zriedkavý úkaz, ako biela vrana. Všetky kere, stromy a tráviny, ktoré tu
         rastú, majú tŕne a pichliaky. Neskúsený, v kraji sa nevyznajúci človek zahynie tu od smädu.
         Iba kde-tu najde sa jama so sladkou vodou, o ktorej vie iba Indián alebo zasvätenec. Tento
         prales rozprestiera sa na párstotisícoch štvorcových kilometrov. Pre nedostatok sladkej
         vody a ohromné močiare je nepreniknuteľný. Sem uteká Indián, keď spáchal nejaký zločin a
         branná moc ho prenasleduje. Tu je bezpečný, tu mu nemôže nikto ublížiť. Lebo prenasledovať
         ho až sem znamená istú smrť. V tomto Čaku žije ešte asi stotisíc divochov. Živia sa
         lúpežami. Vraždy sa neštítia. Argentínska vláda ich vyzvala, aby opustili svoje remeslo.
         Dávala im zem, statok, všetky možné podpory. Nadarmo. Stará nenávisť proti belochom, ktorí
         im zaujali vlasť a zahnali ich až sem, nezná u nich hranice. S opovržením odmietli všetky
         návrhy so slovami: „My sme pánmi Ameriky, nepotrebujeme milosti.“ Trochu by mali pravdu. A
         preca je isté, že hlavou múr neprerazia a ak sa nepodrobia, musia vyhynúť. Či sa môže
         nechať bez trestu vraždenie ľudí, pálenie dedín?! Každoročne vychádzajú v húfoch po pársto
         chlapov, dobre ozbrojení modernými, rýchlopaľnými zbraňami, vedení svojimi náčelníkmi, zo
         svojich pralesov, prepadávajú jednotlivé farmy a osady, vraždia, rabujú a zapaľujú.
         Argentínska vláda síce vysiela na ochranu osadníkov vojsko. Ale čo to všetko pomôže?!
         Vojska je málo, moc ani nemôže byť na jednom mieste, lebo argentínske hranice sú ohromné.
         Indiáni vyrútia sa ako blesk, niekde, kde nieto vojska, vyvedú svoj hnusný kúsok. Kým
         príjde vojsko, zmiznú ako dym. Prenasledovať ich? Hlúposť! Chytajte orla prázdnymi rukami
         po skalách, či ho dostanete? A ak ich vojsko skutočne dostihne a je slabšie ako oni, utrpí
         iba porážku. Zbabelí argentínski vojaci sú nanič a veľmi ochotne prenechávajú obranu
         argentínskym farmárom samým. „Keď chcete žiť, nuž sa bráňte,“ myslia si. Vôbec vraždenie
         jednotlivcov a pálenie osamelých fariem je tu niečo tak obyčajného, že keď o tom príde
         zpráva do hlavného mesta, nikto si jej ani nepovšimne. Len keď ľahne pár osád popolom,
         vyšle vláda pár plukov vojska, ktoré Indiánov zatlačí ta, odkiaľ prišli. A to sa opakuje
         rok čo rok.
    </p>
    <p>
     Prekročili sme hranice Argentíny a blížili sme sa k dedine Rivadavii. Keď sme ta prišli,
         našli sme obec v prežalostnom stave. Staviská v rumoch, kde-tu skalpovaná mŕtvola, statok a
         majetok dedinčanov ulúpený. Práve sa vrátilo pár uprchlíkov a tí nám so žiaľom rozprávali,
         že pred dvoma dňami v noci prepadli ich Indiáni kmeňa „Čamakoko“ v čele so svojím
         náčelníkom Vaipedom. Všetok majetok a statok osadníkov vzali so sebou. Kto neutiekol alebo
         postavil sa na odpor, toho zabili. Prosili, aby sme im pomohli Indiánov prenasledovať a
         odňali im korisť. Hovorili nám, že Indiánov je asi päťsto. Ženú dobytok so sebou, nuž
         nemôžu tak rýchle napredovať. Ale my sme nemali mnoho chuti vyslyšať ich prosbu. Nás bolo
         pädesiat, osadníkov asi tricať: všetko málo proti piatim stom iste dobre ozbrojených
         nepriateľov. Náš vodca si, ako som pozoroval, myslel: „Čo ťa nepáli, nehas!“
    </p>
    <p>
     Ale v tej chvíli dorazilo argentínske vojsko, dragúni na koňoch. Ich vodca nás vyzval,
         aby sme sa s ním spojili. Odopreť sa mu to nesmelo. A tak sa nás pustilo asi 200 chlapov za
         Indiánmi. Šli sme asi 50 kilometrov za stopou Indiánov. Keď sme natrafili na vodu,
         rozložili sme sa táborom. Noc ubehla bez dákej zvláštnej príhody. Druhý deň za včasrána
         dali sme sa na pochod. Rozličné príznaky svedčily o tom, že Indiáni nie sú ďaleko. Náš
         vodca napomínal vojenského dôstojníka, aby tak neduril a počínal si opatrnejšie. Ale mladý,
         neskúsený dôstojník mal viac rozumu. Nedbajúc na dobrú radu, hnal sa napred a vliezol do
         osídla. To bola naša záhuba. Boly štyri hodiny popoludní. Povetrie bolo ťažké, dusné. Od
         západu sa prihnaly čierne mračná, veštiace strašnú búrku.
    </p>
    <p>
     Náhle zahrmely zo všetkých strán krovia proti nám blesky, ozvaly sa výstrely, a guľky
         ako kamenec pršaly do našich radov. Bolo jasné, že sme obkolesení. Dobrá tretina ľudí
         trafená dobre cielenými výstrelmi zrútila sa s koní, pokrývajúc zem. A hneď ešte prv, ako
         sme mohli vystreliť, vyrútily sa zo všetkých strán polonahé, divoko pomaľované postavy. Ich
         tomahavky, vojenné sekery kosily nás strašne. Boli sme odtrhnutí od argentínskeho vojska a
         obklopení od nepriateľa so všetkých strán. Nepozostávalo nám nič iného, ako sa prebiť, lebo
         zbabelí argentínski vojaci dali sa na útek takrečeno bez výstrelu, hľadajúc záchranu na
         koňoch. „Avanti!“ „Napred!“ skríkol náš vodca. „Zaplaťme aspoň draho svoje životy, keď sa
         nemôžeme zachrániť!“ S napnutím všetkých síl vyrútili sme sa vopred, kliesniac si cestu
         nožmi a revolvermi, lebo boj šiel na pästi. Flínt sa nemohlo pre blízkosť použiť. Už zdalo
         sa, že zvíťazíme, preraziac stredom Indiánov, obrátili sme čiastku nepriateľov na útek.
         Veľmi nám pomohlo, že dobrá polovica Indiánov pustila sa za utekajúcim vojskom.
    </p>
    <p>
     Ale v tom okamžení vyrútil sa so strany nepriateľov vysoký, urastený, svalnatý chlap,
         divokého pohľadu a s náčelníckymi ozdobami na hlave. Silným hlasom svolal svojich
         bojovníkov okolo seba, a všetci sa vyrútili na nás. Siahli sme zasa k flintám a Indiánom,
         ktorí s divokým revom útočili na nás, zapríčinili sme značné straty. Ale čo mohla vykonať
         hŕstka proti stom. Indiáni, vedení svojim náčelníkom, opovrhovali smrťou. Na miesto jedného
         zabitého nastúpilo ich desať. Prihrmeli na nás ako búrka. Ja som sedel stranou na koni,
         zakrytý stromom a dobre cielenými výstrelmi vyprázdnil som obsah svojej flinty, sraziac k
         zemi piatich nepriateľov. Práve som vzal posledného na mušku, keď pribehol náčelník až ku
         mne a zmerajúc ma divokým pohľadom, zatočil mi sekerou nad hlavou a spustil smrtiacu zbraň.
         Strhnúc koňa, nastavil som k obrane kolbu svojej flinty, očakávajúc smrteľný úder. Úder
         tomahavku bol tak prudký, že ostrie sekery preťalo kolbu mojej flinty na dvoje a zarylo sa
         koňovi takou silou do hlavy, že mu mozog vystriekol. Kôň sa bolesťou vzopäl a klesol na
         zem, ani nemuknúc. Nemal som ani času, aby som vypustil nohy zo strmeňov. Padlý kôň ma
         pritlačil svojím telom, že som sa nemohol ani hnúť zpod neho. Bol som stratený. Lebo
         nešťastnou náhodou stratil som medzi bitkou revolver a nôž som nemohol dočiahnuť, lebo som
         ležal na ňom. Už dvíhal náčelník po druhý raz sekeru, chcejúc ma doraziť. V tomto najväčšom
         nebezpečí spozoroval Angličan, ktorý bojoval neďaleko na koni, čo sa so mnou deje. Ako
         blesk prirútil sa ku mne, namieriac revolver na náčelníka. Ale prv než mohol vystreliť,
         zaryčal jeho kôň a svalil sa pod ním cez môjho koňa. Iný Indián vrazil mu nôž do slabín.
         Môj kamarát, sletiac s koňa, padol cezo mňa, a výstrel vypálený z revolveru vyšiel
         naprázdno. Náčelník vymŕštil sekeru. Jej ostrie prudkým úderom takrečeno oddelilo môjmu
         kamarátovi hlavu od trupu a zaťalo sa do mojej hlavy.
    </p>
    <p>
     Pocítil som prudkú, pálčivú bolesť, pot smiešaný s jarčekmi teplej krvi stekal mi cez
         oči po lícach, oslepujúc mi zrak. Vtom vypukla búrka v plnej svojej mohutnosti, hrom
         burácal, blesky sa križovaly. Začul som ešte hlasité povely v španielskej reči, prudkú
         paľbu, potom všetko utíchlo — stratil som povedomie.
    </p>
    <p>
     Náš vodca vidiac, že je so všetkých strán obklopený nepriateľom, shromaždil pozostalých
         súdruhov okolo seba a so zúfalou odhodlanosťou hľadel preraziť nepriateľský kruh. V
         nastalej šarvátke padol náčelník, a nepriateľ zbavený vodcu cúvol do húštiny, odkiaľ prudko
         strieľal. Moji kamaráti použili tento okamžik a pod ochranou búrky a nočnej temnoty
         odtiahli s bojišťa.
    </p>
    <p>
     Náš vodca zahynul hrdinskou smrťou. Jeho posledné slová, ako mi pozostalí kamaráti
         hovorili, boly: „Ariba los močačos! venid komo sa gia muria!“ Slovensky: „Hor’sa, chlapci!
         Dívajte sa, ako váš vodca umiera!“ Klesol s koňa, prestrelený asi desiatimi guľkami. Ale i
         zbabelí argentínski vojaci, ktorí to všetko zavinili a nás zradne opustili, dostali svoju
         odplatu. Na úteku sa dostali medzi močiare, takže sa nemohli hnúť ani napred, ani nazad.
         Ktorých nezahlušil nepriateľ, zahynuli biedne v bahne.
    </p>
    <p>
     Prišiel som k sebe až v Rivadavii, kam ma moji kamaráti aj s ostatnými ranenými
         dopravili. Tam mi ranu vymyli a jako-tak obviazali. Päť dní sme potrebovali, kým sme sa
         dostali k železnici. Na tejto ceste trpel som hrozne, a väčšina zranených podľahla. Od
         hroznej námahy som znovu stratil povedomie a neprebudil som sa z mrákot až v Buenos Aires v
         špitáli, kam ma zaviezla železnica. Tam som preležal plných šesť týždňov, zápasiac medzi
         životom a smrťou. Až po dvoch mesiacoch sa môj stav zlepšil, a dnes som už celkom zdravý.
    </p>
    <p>
     Z osemdesiatich vrátilo sa nás iba tricaťpäť. Ostatní štyriciati piati zahynuli. Deviati
         pohynuli za tých osem mesiacov na všelijaké nehody, dvacaťosem ich zostalo na bojišti, osem
         zahynulo cestou.
    </p>
    <p>
     Mám asi štyritisíc korún majetku a práve tieto dni, keď vám píšem, bol som u
         bolívianskeho konzula. Jeho prostredníctvom kúpil som od bolívianskej vlády 1 leguu
         pozemku, t. j. asi stotisíc hektárov, za 300 korún. O dva mesiace vyberiem sa, dá Boh, asi
         s desiatimi, rovnako smýšľajúcimi Nemcami na cestu. Chceme založiť osadu. Môj pozemok je o
         moc väčší, ako celé mládzanské panstvo, a zarastený je mohutnou horou. V Europe mal by cenu
         pár milionov, ale tu je bezcenný. Kúpili sme veľký čln, postavíme pílu a budeme rezať
         dosky. Postupom času chcem si zriadiť gazdovstvo. Dúfam, že sa tu čoskoro dopracujem
         väčšieho majetku. Keď sa vezme rozum do hrsti, dá sa tu všeličo vykonať.
    </p>
    <p>
     Až sa trochu zariadim, myslím, že najneskôr do piatich rokov, podívam sa, milovaní
         rodičia, raz zasa k vám do našich milých Mládzian na naše drahé Slovensko, aby som sa zasa
         s vami všetkými potešil, s bratmi a sestrami, so starou mamičkou, s rodinou a priateľmi.
         Tak veľmi za vami túžim a každú chvíľu sa na vás rozpomínam. Viem, že mi nikde tak dobre
         nebolo a nebude, ako doma. Potom, keď sa k vám vrátim, potom…
    </p>
    <p>
     A teraz trochu obšírnejšie o krajine Argentíne, do ktorej ma osud zavial. Je to veru
         ohromná krajina, asi toľká, ako celá štvrtina Europy. Ale na tomto ohromnom priestranstve
         nežije viac ako pár milionov ľudí. Má pár veľkých miest. Hlavné mesto, Buenos Aires,
         slovensky „Dobré povetrie“ má vyše miliona duší, mesto Rosario, po slovensky „ruženec“ 120
         tisíc, ďalej mesto „Santa Fé“, slovensky „svätá dôvera“ má 90 tisíc a mnohé iné.
    </p>
    <p>
     Zem v Argentíne je rovná ako dlaň. Najviac je tu pasienkov. Väčšinou sú ohromné, zdĺžky
         pársto kilometrov. Zarastené sú miestami biednou, inde zasa bujnou trávou. Sú to takzvané
         „pampy“, po slovensky stepy. Môže sa na nich kopať i sto metrov do hĺbky a nepríde sa na
         kameň. Iba na západných hraniciach Argentíny, kde súvisí s Čile, vypínajú sa ohromné
         pohoria zvané Cordillery, čo sa vyslovuje „Kordiliery“. Znamená to po slovensky „reťaz
         vrchov“. Vrch Arigona má 7200 metrov výšky. Argentína nemá hôr. Argentínsky les, to sú
         zakrpatelé kroviská a nízke skrivené stromy, najviac druh zvaný „algarovy“ alebo „kebrača“.
         Drevo toho stromu je tvrdé, červené. Robia sa z neho rozličné nástroje, na príklad hoblíky.
         Zdiaľky podobá sa argentínsky les zdivočelému ovocnému sadu.
    </p>
    <p>
     Prečo sú stromy v Argentíne také kŕpky? Príčina toho je, že pôda je piesočná. Pršať prší
         na ňu málo. Lebo kde nieto lesov, nemôže ani často pršať. Sú tu kraje, že celý rok ani raz
         nespŕchne. Priženie sa búrka, hučí hrom, blesky sa strašne križujú, ale neprší.
    </p>
    <p>
     Nie čudo, že Argentína má málo riek a potokov. Hlavná rieka je La Plata, slovensky
         „striebro“, ktorá však sbiera svoje vody najviac v Brazílii. Sú to ďalej Rio Negro to je
         Čierna rieka, Ria Salado či Slaná rieka, Rio Colorado, čo znamená Červenú rieku a ešte pár
         menších riek a potokov, ktoré pramenia vo vysokých vrchoch na západnej strane Argentíny,
         ale netečú ďaleko, lebo sa tratia do zeme.
    </p>
    <p>
     Tunajšia pôda je veľmi úrodná. Povrch jej tvorí asi na 50 cm takzvaná čierna zem či
         humus, pôda skoro panenská, ktorá môže rodiť na pr. i sto rokov a to bez všetkého hnojenia.
         V južných krajoch republiky rozprestierajú sa ohromné močiare. Žijú na nich nesmierne kŕdle
         vtáctva. Zato na severe je mnoho krajov, kde je pôda preniknutá soľou. Tieto kraje nie sú
         obývané, lebo im chybí pitná voda. Voda v riekach a potokoch alebo vo vykopaných prameňoch
         je tam slaná ako morská voda. Keď sa jej človek napije, dostane hnačku alebo ho schytí
         dávačka.
    </p>
    <p>
     Tu v Argentíne sa veľmi darí pšenica. Dáva pädesiatnásobný, ba i stonásobný úžitok. Za
         jeden metrický cent pšenice platí sa však iba 10 korún. Roľníci, takzvaní „čarakéri“,
         ktorých pozemky treba obchádzať pol dňa na koni a na pozemkoch ktorých pasie sa trebárs 500
         koní, pár tisíc kusov lichvy a 20-30 tisíc oviec, nie sú tu ničím neobyčajným. Za
         trojročného koňa platí sa tu 70 zlatých, za vola 50-60 zlatých, za ovcu 3 zlatky. Statok tu
         rastie a rozmnožuje sa skoro bez všetkého dozoru. Okrem pár južných provincií, kde bývajú
         také tuhé mrazy, ako u nás, pasie sa tu statok po celý rok vonku. Nepotrebuje stajní a
         zásob krmu. Zimy tu nieto. V zime v lete je trávy nadostač.
    </p>
    <p>
     Najväčšou metlou tunajších krajov a roľníkov sú „saranče“. Je to hmyz podobný našim
         veľkým zeleným kobylkám, len že trochu väčší. Ako prídu horúčosti a obilie začne metať, tu
         vyroja sa sarančí z močiarov a lesov celé kŕdle. Ničia všetko. Letí ich tak nesmierne
         množstvo pohromade, že dakedy zakryjú ako desné, čierne mraky na pár hodín slnce. Už na
         diaľku podobá sa zvuk ich krídel hukotu blížiacich sa ľadových krúpov. Len čo sa oblaky
         kobyliek spustia na zem, tvoria na nej až 30-centimetrovú vrstvu. Zvuk ich hryzadiel pri
         pasení podobá sa praskaniu ohňa. Beda kraju, kam sa sniesly! Za krátkych pár hodín urobia z
         neho hroznú púšť. Keď všetko zožerú a obžerú, vznesú sa zasa do výšky, aby zasa inde plnily
         svoje nenasýtne žalúdky. Nezostane po nich stromu, aby sa na ňom zelenal dáky lístok, z
         rastlín trčia k nebu iba holé stonky. V každom príbytku je ich na tisíce, v kdejakej kaluži
         pokrývajú povrch vody svojimi mŕtvolami. Všetko zanečisťujú svojím trusom. Dobytok tu stojí
         o hlade a smäde. Ľudia nemôžu vydržať pre smrad, ktorý sa šíri z hnijúcich mŕtvol.
    </p>
    <p>
     Práve, keď vám tieto riadky píšem, je v novinách zpráva, že v provincii San Luis, to je
         Svätý Ľudevít zastavily kobylky vlak. Na koľajniciach bolo ich na 30 cm vysoko. Kolá vlaku
         kĺzaly sa po rozdlávených mŕtvych telách kobyliek ako po ľade. A tak musel vlak celých šesť
         hodín stáť, kým preletel ten kŕdeľ. Proti tomuto škodlivému hmyzu boly márne vyprobované
         najrozmanitejšie prostriedky.
    </p>
    <p>
     Tunajšie podnebie je veľmi mierné a snáď najzdravšie na celom svete. Nieto tu chorých.
         Zima býva iba v najjužnejších provinciach. Ináče nieto v celej Argentíne zimy. Plných deväť
         mesiacov panuje tu jaro a po tri mesiace veľké horúčosti, ktoré sú v severných krajoch
         Argentíny až neznesiteľné. U nás čím diaľ k severu tým viac zimy. Tu je to všetko naopak.
         Čím väčšmi na sever, tým väčšia horúčosť, čím ďalej na juh, tým väčšia zima. Na južnom
         konci Argentíny, v takzvanej „Ohnivej zemi“, po španielsky „La Tiera del Fuego“, ktorá leží
         asi tak ďaleko od rovníka ako ruský Petrohrad, bývajú mrazy, že o nich na Slovensku ani
         nechyrujete. V decembri, januári a februári, keď je u nás všetko pod snehom a o Vianociach
         sú dni najkratšie, sú tu v Buenos Aires veľké horúčosti a dni sú najdlhšie. Keď je u vás
         zima, je tu leto, keď je u vás leto, je tu jaro, ktoré je tu náramne dlhé. Tu mrazov skoro
         ani nieto, takže i v zime kvitnú stromy a kvetiny pod šírym nebom. U nás na poludnie vidno
         slnko na strane poludnej, tu na strane polnočnej. Vtáci tu hniezdia v októbri, novembri a
         decembri. To všetko preto, že Argentína leží na južnej pologuli.
    </p>
    <p>
     Chova je tu trochu inakšia ako u nás. Na vidieku býva na raňajky miesto kávy takzvané
         „maté“. Je to zdravý, lahodný nápoj, u nás na Slovensku neznámy. Matovníky sú stromy na
         spôsob našich líp a rastú divo v lesoch Uruguayu, Brazílie a Bolívie. Ich listy a mladé
         vetvičky sa trhajú, sušia a prichádzajú do obchodu pod menom „jerba“ t. j. tráva. To sa
         zajedá chlebom, ktorý je často pármesačný, tvrdý ako kameň, takzvaný „pan duro“ t. j. tvrdý
         chlieb. Pekné raňajky, čo?! Na poludnie býva „pučero“ t. j. varené mäso a makarony čili
         fabricky vyrábané rezance. K tomu sa je „masamora“ či „brnavá hmota“, kukuričná kaša varená
         vo vode alebo v masti. Na večeru býva „asado“ či pečienka, pečená hovädzina. Kto by mal
         ešte hlad, môže hrýzť „pan duro“, ktorý treba — Bože, odpusť hriechy! — najprv kladivom
         roztĺcť a vo vode namočiť, aby si na nom človek posledný zub nevylomil. Taká chova je tu
         deň čo deň ako večný trest. Inú nevedia variť.
    </p>
    <p>
     Hovädzina je tu lacná, každý sa jej môže najesť nadostač. Kilo stojí 20 krajciarov. Ale
         tunajšia hovädzina nemá takej výživnosti a chuti ako naša, lebo statok pásava sa najviac na
         suchej tráve. Nie čudo, že taký statok nedáva skoro nič mlieka. Mlieko, tvaroh, maslo, to
         sú tu drahé veci. Vôbec tunajšia chova, to je mizeria s octom. Ach, mať tak pár našských
         tvarožníkov, kapustníkov, alebo tak tanier bryndzových alebo makových halušiek alebo
         slivkových knedieľ! Tu nemajú o nich ani poňatia.
    </p>
    <p>
     Mám na mysli iba vidiecku chovu. V meste ten, kto má peniaze, môže žiť ako cisár.
         Dostane všetko, čo len srdce žiada. Lenže okrem hovädziny je tu všetko drahé. Tak na pr.
         vajco stojí 5 kr., 1 kg zemiakov 10 kr., bravčovina 1 zl. 50 kr. I byty sú náramne drahé.
         Za takú dieru, čo by u nás platil 5 zlatých na celý rok, platím tu 18 zlatých na mesiac.
         Veru, hriešne peniaze!
    </p>
    <p>
     Každý mesiac prichádza sem so 20 tisíc vysťahovalcov. Sú to najviac Rusi, Poliaci,
         Taliani, Španieli a Turci. Vše trafí sa aj dáky ten Slovák. Ale práve toľkí sťahujú sa
         každý mesiac preč. Prečo to? Veru príčin je mnoho a skoro všetky majú rovnaký základ. Skoro
         každý prichádza sem, dúfajúc, že sa tu usadí alebo si dáky ten krajciar ľahko zarobí. Každý
         prichádza s ružovými nádejami, ktoré v ňom vzbudily Misslerove knižočky alebo rozprávky
         agentov, ktorí mu vychválili Argentínu ako raj, ako zem zasľúbenú. Vysťahovalec, na pr.
         Rus, prijdúc sem je ako oparený. Neznajúc reč, vydaný je na pospas rozličným dobrodincom,
         ktorí ho hľadia pripraviť o posledný groš. Vo svojom zúfalstve obracia sa vysťahovalec na
         Misslerovu kanceláriu, kde môže sa dorozumeť. Obracia sa tým skôr, lebo veď Misslerova
         firma sľubuje, že sa o každého vysťahovalca postará a prácu mu zaopatrí. Ak má preňho
         prácu, pošle ho obyčajne do vnútra krajiny, na 300, 600 kilometrov, na stavbu dákej
         železnice. Prijdúc ta bez krajciara, je vysťahovalec nútený robiť ako otrok za akúkoľvek
         mzdu a najbiednejšiu chovu. Nenásytný podnikateľ vyciciava ho do krvi. Doma vo svojej
         otčine mal i ten najchudobnejší, kam by hlavu sklonil, mal hniezdo, do ktorého po lopotnej
         dennej práci zaliezol. A tu musí spať na holej zemi, pod šírym nebom. Šťastný ten, čo má
         pod seba hrsť trávy a nad hlavou plátený stan, čo ho chráni pred dažďom a vetrom. Je tu
         medzi ľuďmi, čo mu nerozumejú. Nemôže sa im prihovoriť, požalovať sa im, poradiť sa ich. A
         keby aj mohol, márne by hľadal u nich súcitu. Lebo skôr pohne tvrdý kameň k plaču, než ich
         srdce k sľutovaniu. Sú to väčšinou dobrodruhovia, sohnaní zo všetkých končín sveta, ktorí
         sa za dva haliere neštítia človeka zavraždiť.
    </p>
    <p>
     Tvrdá práca, mrcha chova, cudzí svet, nepohodlie, zachádzanie s človekom ako s otrokom
         strpčujú takému vysťahovalcovi náramne život. Robota ho omrzí, o dva-tri mesiace ňou šmarí
         a ide zasa, odkiaľ prišiel: do Buenos Aires. Sem šiel zadarmo, ale nazad musí si platiť
         vlak, 15 až 30 zlatých, podľa vzdialenosti, na ktoré musí aj polmesiaca lopotiť. Ale v
         Buenos Aires dostane sa z blata do kaluže. Hospoda a živobytie je tam drahé. O pár dní je
         taký úbožiak obraný všelijakými darebákmi, o ktorých tu niet núdze, o posledné groše. Bez
         rady a pomoci blúdi potom taký chudák po uliciach mesta. Hrôza ho chytí, keď si pomyslí, čo
         ho tu vlastne očakáva. Konečne s poslednými peniazmi vo vrecku, nevediac si inak pomôcť,
         zájde ku sprostredkovateľovi práce. Tam musí si prácu kúpiť. Musí za ňu zaplatiť 3 až 5
         zlatých. Ak len nepadol do rúk dákemu šudierovi, pošle ho agent zasa ta, odkiaľ utiekol. Ak
         je to šudier, dá si zaplatiť a pošle ho, kde roboty nieto. A tak stojí neborák vysťahovalec
         zasa bez práce, olúpený o posledný groš. Musí mlčať, trpeť. Lebo akože sa dovolá práva, ak
         je ukrivdený, keď mu nikto nerozumie? Isť na konzulát? Konzul ho dá vyhodiť z kancelárie so
         slovami: „Mohli ste zostať vo vlasti!“ Veď podobných návštev má každý deň na stá. Tak to
         vyzerá, keď je žatva, keď i na vidieku treba mnoho robotných rúk. Ešte horšie vyzerá to v
         zime. Vonku nieto roboty, lebo každý hospodár už zo samej sporivosti hľadí si zaopatriť
         moderné stroje, aby čo najmenej potreboval drahú ľudskú pracovnú silu. K oraniu a zasiatiu
         pšenice postačia dvaja-traja robotníci. Preto sa všetko hrnie do miest. Ale tých pár
         fabrík, čo je tu v Buenos Aires a ešte pár iných väčších mestách, nemôže uživiť státisíce
         hladných hrdiel.
    </p>
    <p>
     Ináče kto má hodne vytrvalosti, zdravia a trochu šťastia, že dostane trochu ľahšiu a
         stálejšiu robotu, môže si tu usporiť pár groší. V letnom čase, keď sú hrozné horúčosti a
         pracovný čas je dlhý, platí sa tu 6 korún na deň. Z toho platí človek za chovu 1 kor. 40
         hal., nuž, zvýši mu 4 kor. 60 hal. V zimnom čase, keď je roboty málo, platí sa iba 3 koruny
         až 4 koruny 50 hal., za chovu platí sa rovnako. Kto má šťastie a dostane prácu u roľníka
         cez žatvu, zarobí si denne až 10 — 14 korún, ba pri parnej mláťačke 16 až 20 korún, takže
         za tri mesiace, kým táto práca trvá, môže si usporiť aj 1000 korún. Pravda, robiť musí sa
         veľmi namáhavo, v hroznej horúčave, od prvého svitu až do úplnej večernej tmy. Vôbec, kto
         má pevnú vôľu, usporí si cez leto pri hocijakej práci aspoň 600 korún. Ale s tými peniazmi
         sa tu nedá nič začať. Aby si človek niečo zariadil v meste, na to treba väčší kapitál.
         „Azda sa bude môcť človek pustiť do gazdovstva vonku“ — pomyslí si možno nejeden z vás.
         Chyba lávky! Tie časy, keď tunajšia vláda dávala zeme zadarmo, sú už dávno preč. Dnes už
         nemá vláda ornej pôdy ani, čo by sa za nehet vošlo. Všetko skúpili tunajší boháči za lacné
         peniaze a dnes nepredajú katastrálne jutro pustatiny pod osem zlatých. Na zariadenie
         gazdovstva, z ktorého by majiteľ, až by ho dal do poriadku, mohol pohodlne žiť, treba
         najmenej 10 tisíc zlatých kapitálu.
    </p>
    <p>
     Sú to, veru, smutné výhľady pre vysťahovalca, ktorý prišiel sa sem osadiť alebo si
         nejaký groš zarobiť. Hnaný biedou s miesta na miesto ako biblický Kain, odieraný šudiermi o
         posledný halier, ktorý mu nenasýtni podnikatelia milostive nechali, je ako jeleň štvaný
         kopovami, nemajúc, kam by hlavu sklonil. Konečne napne taký chudák posledné sily, aby si
         zarobil aspoň na spiatočnú cestu. Keď to dosiahol, odchádza s kliatbou na perách,
         preklínajúc Ameriku a hodinu, v ktorú mu prišlo na um opustiť svoju domovinu a hľadať
         šťastie za morom. Je to každodenný obrázok. Takých nešťastníkov je tu na tisíce.
    </p>
    <p>
     Každý vysťahovalec je v očiach Argentíncov niečo opovrženia hodného. Minulý týždeň som
         chodil po prístave. Čakal som na brémsky parník „Karlsruhe“. Konečne loď pristala a
         cestujúci vystupovali. Vedľa mňa stáli dvaja bohatí Argentínci. Nevediac, ako zabiť čas,
         vyšli si tiež do prístavu. Ruky zastrčené do vačkov škľabili sa posmešne na okolo idúcich
         prisťahovalcov. Pristúpil som úplne nepozorovane celkom k nim a dával pozor, čo hovoria.
         Zrazu prehovoril jeden k druhému: „Karacho mjerda kagádo para trabacho“, slovensky:
         „Prekliaté lajno vypustené na robotu“. To hovorili o chudákoch, prisťahovalcoch. Oči sa mi
         kalily slzami. Veď musel som sám uznať, že táto beštia v ľudskej podobe hovorí pravdu.
         Priplietol som sa k prisťahovalcom, kráčajúcim k vládnemu domu. Viedli ich uniformovaní
         sluhovia. Dával som pozor, či sa daktorý z týchto nových trpiteľov neozve po slovensky.
         Nie, neozval sa. Mal som z toho veľkú radosť. Zo Slovenska neprišiel nikto.
    </p>
    <p>
     O hroznej biede prisťahovalcov presvedčil som sa i sám na vlastné oči. V tom čase, keď
         som bol ranený vo špitáli v Buenos Aires, oboznámil som sa s jedným anglickým profesorom,
         prírodoskúmateľom. Navštevoval ma často a veľmi ho zaujímalo, čo som rozprával. Ktorýsi
         deň, keď som sa už zotavoval a prichodil k sebe, prišiel ku mne do cely profesor Sardoy —
         tak sa ten Angličan volal — a hovoril mi, že chce precestovať „Pampu Centrál“ t. j, strednú
         step a sostaviť z nej nejaké sbierky a vôbec preskúmať ju. Požiadal ma, aby som ho
         sprevádzal tým pustým krajom. Svolil som. O dva dni vyšli sme piati na koňoch smerom ku
         „Bahia Blance“ t. j. k Bielemu zálivu. O tri týždne došli sme na prérie. Šli sme od juhu k
         severu. O dva týždne prišli sme k úpätiu vysokých vrchov zvaných „Kordiljery“ čili „reťaz
         vrchov“. Druhého dňa vošli sme do malej osady zvanej „Konkorán“. Asi na osem kilometrov
         cesty od tejto dediny rozkladajú sa liadkové bane nemeckej spoločnosti, zvané „Los
         Kondores“. Inženier týchto baní, rodený Prušiak, nás vľúdne prijal. Navrhol nám, aby sme
         boli pár dní jeho hosťmi. My sme mileradi svolili. Päťtýždňovým sedením v sedle boli sme
         poriadne utrmácaní. Ktorýsi deň žraly ma mrle. Osedlal som koňa, prehodil som si flintu cez
         plece a vyšiel som sa podívať do baní. Sišiel som sa tam s pár Rusmi, ktorí sa veľmi
         žalovali. Boli pripravení odísť. Pustili sme sa do reči. Chudáci Rusi trpko sa ponosovali,
         že sa im stala veľká krivda. Hovorili, že tu pracujú šesť mesiacov. Už po troch mesiacoch
         chceli odísť. Ale inženier im sľúbil, že, ak zostanú ešte tri mesiace, pridá im k dennej
         mzde 50 krajciarov. Tým uspokojení zostali. Po troch mesiacoch, keď prišly veľké horúčosti,
         jedlo sa nedalo jesť a potočná voda nedala sa piť, chceli odísť. Žiadali, aby ich
         vyplatili. Inženier ich z práce prepustil, ale sľúbený prídavok, asi 40 zlatých na osobu,
         im nevyplatil. Keď sa s ním nemohli naskrze dohovoriť, poprosili ma, aby som to vzal na
         seba. Prehovoril som s inženierom a prosil som ho, aby ako statočný človek vyplatil tým
         chudákom, čo im sľúbil. Ale ten sa miesto vyjednávania iba osopil na úbožiakov. Že vraj keď
         odchádzajú, nevyplatí im nič.
    </p>
    <p>
     Spytoval som sa ich, prečo sa vysťahovali z vlasti. Povedali mi, že biedné pomery v
         Rusku ich vyhnaly. Nabastvení Misslerovými brošúrami a agentmi, zanechali doma ženu a deti
         a šli do Argentíny, aby zarobili na výživu svojich rodín. Z Buenos Aires boli poslaní sem.
         Sem prišli v auguste, keď sú tu tuhé mrazy. Všetky z blata a hliny posliepané baráky boly
         až na zadusenie preplnené. Nuž, museli spať pod šírym nebom vo vetroch, daždi, mrazoch na
         holej zemi. Aby sa aspoň trochu ukryli pred prudkým dažďom, nasnášali hromady skalia a
         pozakrývali ich kusami plechu, ktoré sa im podarilo voľakde uchňapnúť. Do tejto biednej
         skrýše liezli ako psi po štyroch a triasli sa v nej celé noci. Boly to strašné noci po
         namáhavej robote. Chova bola biedna. Voda na varenie brala sa z blízkeho potoka, v ktorom
         ležal kde-tu zdochnutý kus dobytka. Ale keď prišlo leto a s ním horúčosti, stratila sa voda
         úplne. Pre dákych štyristo ľudí musela sa voda dovážať. Rozumie sa, s vodou sa sporilo ako
         s nejakou drahocennou masťou. Nebolo nadostač vody ani na pitie, nie to na umývanie a
         pranie. Ako vyzeral potom taký úbožiak a ako jeho bielizeň, môže si každý predstaviť.
         Odišli smutní, zamĺkli. Nedostali ani to, čo mali sľúbené. Hovorili, že pôjdu do Buenos
         Aires a ztadiaľ nazad do Ruska. Tu prišli každý o 40 zlatých, železnica ich stála 34
         zlatých, dohromady teda 74 zlatých. Na tie peniaze bolo treba, keď človek ukrutne sporil,
         lopotiť aspoň dva mesiace.
    </p>
    <p>
     Chcel som sa na vlastné oči presvedčiť o tom, čo mi rozprávali, nuž, sišiel som dolu ku
         kuchyni, kde sa práve rozdávalo jedlo. Ukázal sa mi hnusný obraz. Okolo kuchyne zôkol vôkol
         ležala asi 20-centimetrová hromada kostí. Boly na nich dosiaľ kusy hnijúceho smradľavého
         mäsa. Slnce rozhrievalo v nich obsaženú masť. Keď sa človek na to podíval, obracal sa mu od
         hnusu žalúdok. Dookola behalo so dvacať sviň s prasatami, ktoré sbieraly pohodené odpadky
         jedál. Blata bolo dookola až po kolená, lebo lenivý kuchár vylieval vodu pod nos. Rozryly
         to prasce, potrebily do toho. Nie čudo, že z toho všetkého svinstva šíril sa tak ohavný
         smrad, že človek šiel od ťažoby odpadnúť. Okolo kotlov točili sa dvaja špinaví kuchári,
         rozdávajúc červené, špinavé mäso (v mase bolo plno piesku) a k tomu kukuričnú, vo vode
         varenú kašu, zvanú „masamora“. Kuchyňa bola čierna od špiny, všetky steny i všetky jedlá
         pokrývaly miliardy múch, kladúcich do nich vajíčka. Muchy svojimi slizkými telami zašpinily
         všetko, takže chudákom, hladným robotníkom prechádzala posledná chuť na jedlo.
    </p>
    <p>
     Odvrátil som sa s hnusom a šiel som ďalej, aby som si obzrel potok, z ktorého brala sa
         voda na varenie a na pitie. Bol to hodný potok, aspoň zavše — súdiac podľa jeho koryta —
         mohol mávať hodne vody. Ale letné horúčosti vysušily ho tak, že sa teraz premenil v malú
         kaluž, v ktorej stála brnavá, napolo zhnilá voda. Všetky prasce váľaly sa v tejto kaluži,
         chladiac svoje telá pred lúčami pálčivého slnka a lovily z vody červy ako prsty. Že na
         potrebu nechodily preč z vody, je tiež isté. Kde-tu pral si svet bielizeň. A teraz z tejto
         vody — sotva jej bolo viac ako pár sudov — sa varilo a brala sa voda na pitie. Ešte dosť,
         že na ľudí, čo musia tak biedne žiť či živoriť, nepríde dáky mor alebo cholera!
    </p>
    <p>
     Čo mi nepíšete?! Niekedy je mi to tak ľúto, že vám to neviem ani vypovedať. Aspoň pár
         riadkami sa, otecko, na mňa rozpomeňte. Vy, mamička, vypíšte mi všetky svoje žiale a
         starosti, ktoré snáď pre mňa v srdci máte. Dúfam, že sa Vám odľahčí, a mňa potešíte. I ty,
         brat môj a sestry drahé, nože, sa na mňa rozpomeňte. Budem čítať vaše milé riadky s
         hltavosťou človeka, ktorý celý rok nejedol. I na Sama vždy myslím. Čo som sa mu napísal, a
         on mi, ach, tak zriedkakedy odpovedal. Je mi ľúto, ak som ho urazil a prosím ho vrúcne, aby
         mi odpustil. Lebo veď viem, že dakedy budeme ešte dobrí priatelia a že jeho dobré srdce
         uposlúchne príkaz: „Odpúšťajte tým, čo vás prosia!“
    </p>
    <p>
     Dajte môj list prečítať Samovi a povedzte mu, aby mi písal, ak má čo na srdci.
    </p>
    <p>
     Píšte mi čím skôr, lebo ztadiaľto k vám ide list skoro mesiac a nazad tiež skoro mesiac,
         a ja tu nepobudnem viac, ako dáke dva mesiace. Keby ma tu list nezastihol, dostanem ho síce
         tiež, ale trvalo by to veľmi dlho a nie je to isté.
    </p>
    <p>
     Tomu Samovi tento list preca len nedajte čítať. Chcem vám ešte niečo napísať. Vybadal
         som z oteckovho listu, že vám je to nie po chuti, že som Betke písal. Že som si mal radšej
         niektorú inú do hlavy vziať. Bolia ma veru veľmi také slová. Betka mi písala dva razy.
         Verím jej, že mi píše, ako cíti. Ale bojím sa, aby nás zlé ľudské jazyky nerozlučovaly. A
         najväčšmi by ma bolelo, keby nám ani otecko nepriali. Môj vlastný otec, ktorý preca musí
         túžiť, aby jeho dieťa bolo čo najšťastnejšie.
    </p>
    <p>
     Vy si to možno ani predstaviť neviete, čo sú tu pre mňa rozpomienky na vás, na rodnú
         dedinu i na mladú lásku. Tu v cudzom svete, kde cudziemu človekovi nedajú skoro ani
         vľúdneho slova. Iba keď sa s ním bližšie oboznámia. Veď tu hľadí človeka iba každý využiť.
         Na každom kroku dáka prekážka, nebezpečie, choroba, zlodeji, vrahovia. I zahynúť tu môžeš,
         a nikto tu za tebou ani nezaplače. Keď mi bolo najhoršie, keď som zmieral od hladu, smädu,
         keď mi hrozilo nebezpečenstvo smrti, myslel som iba na Boha a potom na vás a na Betku.
         Zdalo sa mi, skoro som to cítil, že sa za mňa modlí, aby sa mi nič zlého nestalo. A ja, čo
         som preč z domu, som si skoro každý deň vzdychol, aby som dosiahol, za čím túžim, aby som
         sa neúfal nadarmo.
    </p>
    <p>
     Nebráňte mi, otče, a nerozvádzajte nás, i keby sa vám zdalo, že robíte dobre, že robíte
         to z lásky ku mne. Ak ma máte trochu radi, chráňte dievča pred cudzími nástrahami a ozrite
         sa mi vše o ňu. Ak ste na mňa nezanevreli, majte Betku za svoju nastávajúcu nevestu. Ten
         svet široký, veľký je taký cudzí, taký chladný. Tak málo lásky v ňom človek najde. A keď ju
         našiel, nechže si ju váži, nech sa k Bohu modlí, aby o ňu neprišiel!
    </p>
    <p>
     Pozdravujte všetkých známych. Žite mi šťastne a pamätajte na vášho verného syna Mila.
    </p>
    <p>
     NB. Boh daj, aby sme sa v zdraví zasa sišli! Poslal som vám šesť karát. Dostali ste ich?
    </p>
    <p>
    </p>
    <p>
     *
    </p>
    <p>
    </p>
    <p>
     Argentína — Buenos Aires, 2. decembra 1908
    </p>
    <p>
    </p>
    <p>
     Drahý otče!
    </p>
    <p>
     Práve keď som tento list dával na poštu, hovoril mi poštový úradník, že na hlavnej pošte
         leží už päť týždňov rekomandovaný list na meno Emilo Račko. Šiel som na poštu a list som
         dostal.
    </p>
    <p>
     Neviem si vysvetliť, kde ste vzali túto adresu, ktorá bola vôbec nepravá. Lebo veď v
         Buenos Aires — okrem tých štyroch mesiacov, čo som preležal v špitáli — nebýval som nikedy.
         V ten čas, 2. novembra, keď prišiel tento list do Buenos Aires, bol som s profesorom Sardoy
         na čilských hraniciach. Tu, v Buenos Aires som ešte iba ôsmy deň, a o „Talcahnáno 1273 piz
         21“ neviem ničoho.
    </p>
    <p>
     Iste vás niekto oklamal. Píšte, ako ste prišli k tej adrese. Azda mi tým pomôžete
         vypátrať jedného lotra, ktorý mi vo vládnej budove hneď prvý deň, ako som prišiel do Buenos
         Aires, ukradol, keď som bol preč, pracovnú knižku z Nemecka a všetky listy, čo som u seba
         mal. Ak ste dostali od toho lotra nejaký list alebo kartu, všimnite si, že to nie je môj
         rukopis. Ak ste dostali niečo takého, pošlite mi to v liste. Dúfam, že čoskoro najdem toho,
         čo mi moje veci ukradol, i svoje papiere dostanem nazad.
    </p>
    <p>
     Teší ma veľmi, že ste všetci zdraví. Božena, ďakujem ti za list! Pozdravuj odo mňa toho
         svojho nastávajúceho a odovzdaj mu pohľadnicu, ktorú mu tu posielam. Pošli mi svoju
         fotografiu, čo si mi sľúbila.
    </p>
    <p>
     Ako sa má Betka? Často na ňu myslievam.
    </p>
    <p>
     Keď budete písať, píšte rekomando a adresujte: Seňor F. Missler, Florida 753 (Bon
         Marché)
    </p>
    <p>
     Buenos Aires, capitál, Argentína, para entregár: Emilo Račko. — Pán Boh mi vás všetkých
         opatruj a ochraňuj!
    </p>
    <p>
    </p>
    <p>
     *
    </p>
    <p>
    </p>
    <p>
     Buenos Aires, dňa 7. februára 1909
    </p>
    <p>
    </p>
    <p>
     Drahomilovaní rodičia!
    </p>
    <p>
     Váš dopis z 1. januára t. r. som dostal 1. februára. Ach, ako nedočkavo, ako dychtivo
         som ho otváral a čítal!
    </p>
    <p>
     Ako sa u vás za ten krátky čas, za ten rok všetko premenilo! Koľko súsedov, ktorých som
         tak často v duchu pred sebou vídaval, odišlo na večnosť! Koľko mojich kamarátov a
         spolužiačiek zmenilo svoj stav! Ľudia sa ženia a ľudia umierajú! Osud každého tvora smeruje
         k tomu cieľu. Divíme sa tomu iba my, ľudia, ktorí sa s tým nevieme spriateliť.
    </p>
    <p>
     Veľmi ma dojala vaša láska a súcit, drahí rodičia, milý braček a sestry drahé! Za to vám
         sľubujem, že sa vynasnažím byť vždy dobrým synom a bratom. Bože daj, aby ste sa zo mňa
         dožili iba radosti a aby som vám bol, rodičia moji dobrí, podporou v starobe!
    </p>
    <p>
     Nadovšetko ma potešil váš list, otče drahý! Keď som ho čítal, chvel som sa celý dojatý,
         ba zalialy ma slzy, celý list som nimi pomáčal. Ach, až cítim, ako to vaše dobré srdce
         otcovské vrelo pre mňa bije! Chcem sa vždycky držať vašich rád!
    </p>
    <p>
     Ďakujem vám za domovský list. Krstný list teraz tak súrne nepotrebujem. Tu v Argentíne
         nepotrebujem vôbec nijakých dokumentov. Tu prijímajú robotníka bez pracovnej knižky, a môže
         tu žiť pod bársakým menom. Preto vás bude iste zaujímať, prečo som si pýtal od vás tie
         papiere. To má svoje príčiny. Minulého roku v mesiaci júni vypukla totiž v Paraguayi
         revolúcia. Tam je to nie naskrze nič nového. Opakuje sa to tam rok čo rok a tamojším ľuďom
         je to už akýmsi vezdejším chlebom. Pred dvoma rokmi bol zvolený nový prezident. Pretože
         boly dve rozdielne strany, prisahala porazená strana víťaznej strane pomstu. Cez rok sa
         ustavične tajne pripravovala k boju. Konečne, keď cítila sa byť dosť mocnou, udrela
         znenazdajky celou silou na vládnu stranu a temer bez boja a krvipreliatia svrhla ju s
         vládneho kresla. Víťazná strana vyhnala vládnuceho prezidenta a jeho prívržencov z krajiny
         a zvolila si prezidenta zo svojho stredu. Pokorení a vyhnaní sokovia ušli za hranice,
         väčšinou do Argentíny. Tam teraz kujú pikle proti terajšej vláde svojej krajiny. Terajšia
         paraguayská vláda sa ich veľmi bojí. Aby nezosilneli a nemohli sa domov vrátiť, uzavrela
         jednoducho svoje hranice proti každému cudzincovi a na rieke „La Plata“, ktorá sa vyššie, v
         krajine Paraguay volá „Paraguay“, podrobuje každú loď, ktorá prekračuje hranice krajiny,
         prísnej prehliadke. Beda tomu, kto nemá predpísaných osobných papierov alebo nevie sa
         vykázať svojou národnosťou. Taký človek je od ozbrojených vojakov, čo komisiu sprevádzajú,
         bez milosti zajatý a dopravený do kasární, kde ho oblečú do vojenských šiat a prinútia
         slúžiť v paraguajskej armáde. Tam musí slúžiť buďto tak dlho, ako sa paraguayskej vláde
         páči, alebo kým sa nedovolá pomoci svojho konzula. Že taká vojenčina z prinútenia sa
         človeku nebárs sladí, to si môžete predstaviť.
    </p>
    <p>
     Ja som sa dozvedel z novín o týchto pomeroch. Nuž, keď som šiel 3. januára hore riekou
         „La Plata“ do Bolívie podívať sa na svoj kúpený pozemok, zaopatril som sa všetkými
         potrebnými listinami. Neboly pravé, iba požičané. Ale sa mi dobre zišly. Sotva sme prešli
         hranice paraguayské, bol náš parník jedným paraguayským delovým člnom zastavený, prišla
         komisia, a začalo sa prezerať. Všetci sme museli vyjsť na palubu, a o chvíľu nás bola
         polovica sviazaná. Sviazaných chudákov vzali vojaci sebou. A stavil by som sa, že tí ľudia
         boli nevinní, že prišli sem za prácou. Hja, nevedomosť je hotový bič na človeka.
         Paraguayská vláda prevádza to i preto, lebo takýmto činom príde najlacnejšie k vojakom.
    </p>
    <p>
     Ja musím pri terajšom svojom obchode častejšie prekračovať paraguayské hranice, nuž, som
         si dal od nášho konzula preložiť svoj domovský list úradne do španielčiny. To mi nateraz
         postačí, nuž, krstného listu teraz ani nepotrebujem.
    </p>
    <p>
     So svojím pozemkom som, vďaka Bohu, dosť spokojný. Leží na brehu veľkej rieky. Aspoň sa
         dá na nej všeličo odvážať, už či dosky, či švelere na železnicu. Dňa 25. januára som sa
         vrátil do Buenos Aires, spriahol som sa s kamarátmi v menšiu kompániu, každý máme podiely.
         Kapitálu máme dohromady 70 tisíc korún. Na moju radu kúpili sme parný stroj, lokomobilu na
         25 konských síl, jednu gátrovú pílu, ktorou sa dajú rezať až 7-metrové kmeny, ďalej
         elektrický elevátor s elektrickým paličom, ktorý sa upotrebuje na stínanie hrubých stromov.
         Za 10 hodín dá sa prepáliť 15 kmeňov, každý 20 metrov zhrúbky. Potom sme kúpili jarab na
         dvíhanie kmeňov a malý parníček, všetko dohromady za 50 tisíc korún. Všetko je síce trochu
         staršie, ale dosiaľ dobré. Azda nám bude ešte dlho slúžiť. Začiatok bude, to sa vie, trochu
         ťažký. Ale musíme sa činiť. Cestou z Bolívie do Buenos Aires po prístavných mestách som
         našiel mnoho kupcov na naše švelere a dosky. Azda to pôjde.
    </p>
    <p>
     Vám, drahé sestry, prajem mnoho šťastia s vašimi milými. Azda sa dožijete dobrých mužov
         a ja dobrých švagrov. Aspoň vám nech pomôže Pán Boh do stavu manželského. Ja na také veci
         už ani nemyslím. Ale vaše riadky, otecko, ma veľmi dojaly. Najviac to, že ste ma to od
         Betky neodrádzali, iba tak naoko, nechceli ste ma zarmútiť a napísať pravdu, že ona na mňa
         zabúda, že ju rodičia za iného nahovárajú. Ja som sa nad tým listom koľko ráz poplakal.
         Celé týždne som sa skoro nevedel ani upokojiť. Iba do roboty som sa silil, aby som aspoň na
         chvíľu zabudol. Ale horké zabúdanie! Trvalo to pár mesiacov, kým som trochu otupel. Miesto
         lásky cítim v srdci prázdnotu. Čo som sa natúžil, čo som si nabláhal, ako si dačo
         nadobudnem v svete, domov sa vrátim a predstúpim pred oltár s tou, čo ma má rada a čo mi
         verná zostala. Túžby moje vrúcné, nádeje blahé, vyšly ste mi na márno!
    </p>
    <p>
     S tým vás ešte raz na stotisíckráť pozdravujem a na vaše milé listy sa teším
    </p>
    <p>
     váš verný syn a brat
    </p>
    <p>
     Milo.
    </p>
    <p>
    </p>
    <p>
     *
    </p>
    <p>
    </p>
    <p>
     Buenos Aires, 25. mája 1909
    </p>
    <p>
    </p>
    <p>
     Drahomilovaní rodičia!
    </p>
    <p>
     Píšem vám iba v úchytky. Dostal som váš list zo začiatku februára. Od tých čias nič.
         Bojím sa, že ste mi toho písali viac, ale sa listy stratily.
    </p>
    <p>
     Tu som po obchode. Ďakovať Bohu! — klepem na stôl, aby som si neuriekol — darí sa nám
         znamenite, že si ani lepšie priať nemôžeme. Nás podnik utešene napreduje.
    </p>
    <p>
     Poslal som vám, milé sestry, svoju fotografiu, aby ste maly čo ukázať mužovi a
         snúbencovi. Je to malá fotografia na plechu. Zachytený som iba tak v práci na ulici. Možno
         vás prekvapí, že vyzerám ostarený, trochu utrápený. To sú stopy utrpenia, poranenia i
         horúceho podnebia. Do troch mesiacov, dúfam, pošlem vám fotografie poriadnejšie, väčšie.
         Dám sa sfotografovať v tunajšom kroji, v plnej výzbroji, sediaci na koni, ako je tu obyčaj.
    </p>
    <p>
     Toto píšem u Misslera, čo si dávam k nemu poštu posielať. Keď mi budete písať, adresa je
         len stará.
    </p>
    <p>
     V duchu si vás všetkých bozkávam a objímam.
    </p>
    <p>
     Váš verný syn Milo.
    </p>
    <p>
    </p>
    <p>
     *
    </p>
    <p>
    </p>
    <p>
     Drahomilovaní rodičia!
    </p>
    <p>
     Posielam vám v tomto liste fotografiu. Možno sa jej budete prizerať, kto je to na nej?
         Je to váš syn Milo, drahí rodičia, milé sestričky a bratia. Čo, zmenil som sa vám?! Zmenil
         veru, zmenil, zvážnel a ostarel. Ako by som nebol ostarel? Veď prekonal som toho za tých
         ostatných pár rokov veru mnoho. Zápasiť v ďalekej cudzine o skyvu chleba — to je ťažká
         práca. Dakedy sa človekovi zdá, že je to až nad jeho sily. Človek umdlieva, ochabuje, cíti
         sa slabým. Oddýchol by si, požaloval sa vám, oprel utrápenú, úbohú hlavu o láskavé lono
         milovanej matky, ako som robieval za dieťaťa. Mamička by ma vše pohladila, keby ma čo
         bolelo, pofúkala by. A radiť by som sa chcel s vami, drahý otče, rozvažovať, či to urobiť
         tak či onak, aby to dobre vypálilo. A po večeroch by sa mi chcelo pobesedovať si s vami
         všetkými. Spoločne by sme snovali plány, rozprávali si svoje skúsenosti. Ach, tie moje
         túžby, túžby horúce u márné! Na obrázku vidíte ostareného, ustarosteného chlapa uprostred
         divej tropickej prírody. Vidíte chlapa v cudzom svete, opusteného, osamelého. Samostatného,
         bojujúceho so svetom i s prírodou, ale opusteného skoro tak ako nejakého pustovníka. Mám
         súsedov, ale sú ďaleko. A nedajbože dákeho nebezpečenstva. Kým by sa človek pomoci dovolal,
         možno by jej už ani nepotreboval.
    </p>
    <p>
     Žijem tu v rozpomienkach na vás, svojej práci a svojim myšlienkam. Človek sa stáva
         mimovoľne dákymsi zádumčivým a odvyká si hovoriť. Smiechu, spevu, žartu nezná. Zná iba
         starosť, iba prácu. A keď príde vše nezdar, drží človeka iba dôvera v Boha. Nemať tej,
         človek by si neraz zúfal a urobil krátky koniec svojmu trápeniu.
    </p>
    <p>
     Ale nemôže. Veď pred očami človeka dejú sa tu pravé zázraky. Klíčia a bujnejú rastliny
         ako z vody. Ohromné stromy, mnoho stáročných velikánov vyvracia víchor, ako človek láme
         zápalky, keď sa s nimi hrá. A príroda vydáva plody vše v takej hojnosti a za taký krátky
         čas, že srdce človeka musí sa plniť obdivom a vďačnosťou k Tomu, ktorý to všetko stvoril a
         z jehožto milosti sa to všetko stále deje.
    </p>
    <p>
     Nemám tu toho pohodlia, ako vy tam doma. Lebo, veď vám ho museli pripraviť vaši otcovia
         a praotcovia. Som kolonista v pralese. Som zakladateľ, dobyvateľ. Klčujem prales, ktorým
         hádam ešte noha ľudská nekráčala a na ktorého mieste bude stáť o pársto rokov alebo azda i
         pár desaťročí rozkvetajúce veľké mesto so státisícmi zámožných obyvateľov, žijúcich v
         úplnom pohodlí, s použitím všetkých pomôcok a vynálezov, ktoré ľudský um vymyslel, aby
         slúžily človekovi.
    </p>
    <p>
     Usadil som sa v pralese, kde jesto všetko a nieto ničoho. Ak chceš byť pod strechou,
         musíš byť sám staviteľom i tesárom. Ak chceš mať vodu, musíš si ju sám vykopať. Tu sa musí
         človek púšťať do všetkých možných remesiel. Musí byť vše krajčírom a zalátať si roztrhané
         nohavice, inokedy kolárom a naprávať si voz, osádzať motyku na porisko. Sám si musí človek
         kopať motykou, sám priprávať pole, sám siať i sadiť.
    </p>
    <p>
     Zato zem je tu taká úrodná, že človekovi nad tým dakedy skoro rozum zastáva. Tak z 1
         zrna kukurice dostal som 1500 zŕn.
    </p>
    <p>
     Možno vy, drahí rodičia, poviete, že načo sa tak trápim, že mohol som pracovať a sedeť
         medzi vami doma. Ale mne sa zdá, že mi je súdené, aby som viac skúsil, viac podnikol ako
         iní. Veď už od chlapčenských rokov túžil som za svetom, chcel som sa pretĺkať životom na
         vlastnú päsť. Keď vidím, že moja práca nie je márna, že sa mi zasa podarilo niečo odorvať
         prírode, som, verte mi, spokojnejší a šťastnejší než nejaký cisár. Kým som zdravý,
         nečaroval by som, i čo by som mal aký strastný a mizerný život, s peciválom, ktorý je
         bohvie aký šťastný a bohatý. Zem Páne je všade, keď príde môj čas dať svetu s bohom, to
         pôjdem, musím ísť, trebárs by som bol hneď medzi vami v Europe. Verte mi, ak ste spokojní,
         ste najšťastnejší ľudia na svete.
    </p>
    <p>
     Tak je to i so mnou. Prežil som, zakúsil mnoho všelijakého trápenia. Často som si
         prichodil ako nejaký zbytočný červík na svete, slabý, bez ochrany, iba zašliapnuť ho. Neraz
         sam bol blízky smrti, keď sa mi chcelo žiť, a často som si myslel: „ak prídeš, smrť, len
         príď, nebojím sa ťa, beztak mám život, čo ma nebárs láka“. Ale smrť neprišla. Robil som ako
         otrok a nemal som zdaru. Inokedy sa mi zasa začalo všetko dariť, a keď sa mi už zdalo, že
         som u samého cieľa, prišlo nešťastie, nezdar, a ja som bol zasa skoro bez krajciara,
         smutný, opustený, ako keď som sem prišiel.
    </p>
    <p>
     Ešte niečo o tej fotografii, ktorú vám v tomto liste posielam. Fotografoval ma istý
         Brandt, Nemec, ktorý sa sem s aparátom do našej kolónie zatáral. Ináč to trvá i dva roky,
         kým sa tu niekto, kto vie fotografovať, ukáže. Som fotografovaný na svojom lote či pozemku.
         Dookola vidíte stromy. Som bez košele, iba v nohaviciach, tak ako pri práci. Tu sa inak
         nedá pracovať. V pozadí ten veľký strom volá sa v tunajšej reči urundaypara. To znamená
         slovensky železné drevo. Tak volá sa ten strom pre svoje ťažké a tvrdé drevo. Tento kmeň,
         čo vidíte, je 35 metrov vysoký a 2 metre hrubý. Je, ako vidíte, celý obrastený lianami,
         ktoré sa vinú ako obrovské povrazy od zeme až do jeho koruny a tvoria okolo stromu hotovú
         sieť. Taký strom stojí 2 dni roboty, kým sa podtne, 1 deň roboty, kým sa podtínajú jeho
         tenšie konáre. To sú už tri dni. Ale zostáva ešte celý strom i s kĺčom. Tu sa nedá nič
         iného robiť, ako že sa dá strom schnúť asi rok. Potom sa ku spodku tohoto obra, ktorý je
         vyšší ako ja, i keď už na zemi leží, nanosia hromady menších stromkov a konárov, aby sa
         strom chytil. Keď sa spodok stromu raz chytí, potom horí celý taký obor i štvrť roka pomaly
         ďalej. Horí, trebárs lejú nové a nové búrky naň prúdy svojich vôd. Čo teraz s kĺčom, aby
         som mohol orať? Musím okolo neho nahádzať asi na 1 meter dookola zeme. Menšie kĺče až do
         polmetra hrúbky, ktoré vykopem zo zeme motykou a sekerou, nanosím a narovnám okolo veľkého
         kĺčiska, ktorý musím potom napol spáliť, lebo inak by neuschol a nové a nové výhonky
         vyháňal. Opálením kĺč umŕtvim, a keď vyschne, rozložím si na ňom oheň, takže vyhorí. Také
         stromy mám na každom jutre aspoň 2-3 a tenších celé rady. Už z toho vidíte, že kolonista v
         pralese má nebárs ľahký život a že to každý nevydrží. Ale ja som, chvalabohu, zdravý ako
         repa. Hrať sa s takým obrom trebárs celý týždeň, to mi robí radosť. Chcem si založiť aj
         kávovú plantážu. Mám už asi 30 kávových stromkov, ktoré asi o dva roky budú mať prvé
         ovocie. Kávové stromky nechcú mnoho slnka ani chládku, nuž, pestujú sa pod banánmi. Je to
         strom našej slivke podobný, kvitne ružovým kvetom a má tri razy do roka ovocie. Musím vám,
         mamička, poslať vrece kávy, ktorú tak radi pijete. Tu stojí 1 kg praženej kávy 6
         paraguayských peso, to sú naše 2 koruny. Aj iného ovocia by som vám poslal, keby bolo
         možné. Ale keď je tunajšie ovocie najviac také, že dlhý transport nevydrží. Až vás, dá Boh,
         niekedy navštívim, prinesiem vám sebou tunajšieho ovocia na ukážku.
    </p>
    <p>
     Keď som prišiel pre bankrot našich dlžníkov o všetko, musel som začínať znovu. Zprvu sa
         mi vodilo všelijako. Dnes — po dvoch rokoch — vyzerá to so mnou, chvalabohu, už lepšie.
         Majetok môj sa každým dňom zveľaďuje. Príde čas, keď sa budem môcť s nagazdovaným majetkom
         uchýliť na odpočinok. Lebo teraz som staval už na pevnom základe a majetok som si zadovážil
         tvrdou, statočnou prácou.
    </p>
    <p>
     Mám už teraz domček s plechovou strechou, 11 metrov hlbokú studňu s dobrou pitnou vodou,
         8 hektárov (1 hektár to sú skoro dve jutrá) ohradené päťnásobným drôtom, 4 a pol hektára
         lesa mám vyrúbané a vysadené piňasmi (je to ihličnatý strom) a banánmi. Tento rok mal som
         už 2000 korún zisku. Na rok budem mať zisku raz toľko, lebo celý kapitál vrazím zasa do
         zeme. Škoda, že sa tunajšie ovocie tak rýchle kazí. Človek vám nemôže poslať z neho ani na
         koštovku. Piňasov, banánov, pomarančov, dúraznov, mamonov a iných plodov je tu toľko, že
         človekovi sa zdá, ako by sa mu snívalo alebo akoby bol v dákej poviestkovej krajine. Iba
         ten si to vie predstaviť, kto to videl. Tu je toho toľko, že to už nechcú ani prasce žrať.
         V tejto požehnanej pôde môže sa siať dva razy do roka: v lete kukurica, fazuľa, manúz
         (alebo americké oriešky), mandioka (to sú vlastne akoby naše zemiaky, len že majú dlhé,
         čierne korene), batáty atď., v zime zasa naša kapusta, zelenina a naše zemiaky, hrach,
         šošovica, cibuľa a iné. Iba naše obilie sa tu nedarí. Pre veľké teplo vyrastie pšenica až
         do výšky 2-3 metre s ohromnými klasmi. Ale čo je z toho, keď nemá zrna, zostáva hluchá.
    </p>
    <p>
     Zajtra budem so súsedom — je to Nemec, volá sa Eisele — zakáľať. Rád by som vás pozval
         na zakáľačku. Ale ako?! Jaterníc, klobás mi tu nijakých nerobíme, lebo mäso by sa v
         tunajšej horúčosti už na druhý deň skazilo. Mäso sa musí v sadle uvariť a sadlom zaliať
         alebo hneď ostatným kolonistom predať. Bravčovina a hovädzina je tu v kolónii lacná. Prasa,
         čo váži metrický cent — z toho sa dostane 70 kg masti — stojí tu 100 paraguayských peso
         čili asi 30 našich korún. Za 2 roky zabil som 6 prasiec. Verili by ste, že čo vy vymastíte
         pre všetkých, ja spotrebujem sám? Ale zase chybí mi to, čo vy máte: dobré koláče, slivkové
         knedle, halušky. Síce možno, že onedlho ich budem mávať tiež. V Asuncione postavili mlyn a
         budú v ňom mleť argentínsku pšenicu, takže aj my dostaneme múku na chlieb a koláče. Ale
         niet o čo stáť. Miesto slivák máme dúrazne.
    </p>
    <p>
     Ja som zdravý. Pracujem pomaly, ale ustavične. Vytínam les a sadím banány a pinaš a
         medzi ne pomarančové stromy. Pomaranče sú tu lacné. Za 3 paraguajské pesá (je to asi naša
         koruna) kúpi sa ich plné vrece. 5000 pomarančov stojí v prístave 140 peso, to je asi 22
         zlatých. Na mojom lote sa dá vysádzať asi 4000 pomarančových stromov, takže by som z toho
         mal až 70 tisíc peso do roka čistého. Sú tu stromy 20ročné, ktoré dajú 5000 pomarančov.
         Takým činom by mal môj lot o 10 rokov 10 × 70.000 = 700 tisíc pesos t. j. asi 230 tisíc
         korún ceny. Ak sa toho dočkám, budem na starosť dobre zabezpečený. Ak sa nedočkám, nuž, i
         tak dobre. Nebudem toho majetku vôbec potrebovať. Kým tieto stromy vzrastú, sadím medzi ne
         banány a pinaš, ktoré vynesú tiež 70 tisíc peso ročne. Dnes síce ešte nie, ale tak o dákych
         4-5 rokov. Dnes je tu všetko ešte iba v začiatkoch. Ale budúcnosť je naša.
    </p>
    <p>
     Teraz tu máme zimu. Ale akú zimu? Ja myslím, že naša zima a vaše leto sú asi rovnako
         teplé. Snehu a ľadu tu vôbec nepoznáme. Ale preca, milí rodičia, keď tak teraz v zime hodne
         prší a po daždi začne fúkať studený južný vietor, je mi zima a musím sa teplo obliekať.
         Avšak ani najväčšia zima je tu nie chladnejšia, než môže byť u nás v letný deň okolo
         deviatej ráno. Ako to príde, že sa tu človek môže triasť v takom teple zimou? Príčinou toho
         je redšia krv. Človeku tu v horúcom podnebí zredne krv. Keby som bol prišiel z vašej zimy
         rovno do tunajších horúčostí, bol by som istotne ochorel. Celé moje telo bolo by sa bývalo
         vysypalo červenými fľakmi, ktoré sa kvasia a z ktorých narobia sa otvorené rany. Rany tie
         sa často sbierajú. Je to choroba, do ktorej upadne skoro každý človek, ktorý príde z veľmi
         studeného podnebia rovno do horúceho. Táto nemoc trvá 2 až 4 mesiace a môže skončiť i
         smrťou. Ja som tejto chorobe unikol a to tým, že som odišiel z Nemecka v horúcom lete a
         síce nie hneď sem, do horúceho či tropického podnebia, ale žil som najprv dlhší čas v
         subtropických krajoch, kde je podnebie chladnejšie, než v krajoch tropických. Minulé
         Vianoce som, ako som vám písal, strašne túžil vami, drahí rodičia. Ale, myslím, keby som
         vás bol na Vianoce navštívil, bol by som to zaplatil ťažkou chorobou. Taký náhly prechod by
         moje telo sotva bolo znieslo. Keby som raz k vám prišiel, musel by som prísť v lete.
    </p>
    <p>
     Keď som sa vyvaroval tejto choroby, musím platiť a so mnou všetci, čo v týchto krajinách
         žijú, daň chorobám iným. Vlastne to, o čom vám chcem písať, nie je nijaká choroba, ale hmyz
         podobný našej blche. Je taký malý, že ho bez skla ani nevideť. Hmyz ten volá sa „piesková
         blcha“. Táto piesková blcha zavŕtava sa do nôh do mäsa a pod nechty. Tam nakladie vajíček a
         zahynie. Keď sa vŕta do mäsa a kladie vajíčka, necíti človek ničoho. Ale asi o štrnásť dní
         sa vajíčka tuhšie vyvinujú, rastú v rane a zapríčiňujú človeku veľké bolesti. Nakoniec
         nepozostáva človeku nič iného, než vziať nôž a vyrezať vajíčka, ktoré sú obsažené v koženom
         mechúrku, z rany. Ak boly vajíčka dosť vyvinuté, zostane po nich rana, že by mohol do nej
         fazuľu strčiť. Najlepší prostriedok proti tomu je: umývať si každý deň nohy a petrolej.
         Ďalej žije tu nočný motýľ, veľký ako dve päste, ktorý za letnej noci, keď ľudia vonku spia,
         kladie vajíčka hlboko pod kožku do živého mäsa. Z vajíček vyvinú na neskôr červy hrubé na
         prst a zostanú 6 týždňov v tele človeka, kým sa nevyvinú. Rozumie sa, za tých 6 týždňov
         skúsi úbožiak, ktorý nosí takých príživníkov vo svojom mäse, dosť a dosť. Vytlačiť si ich
         človek z mäsa nemôže, lebo keď sa rany len dotkne, nemôže od bolesti ani vydržať. A usmrtiť
         ich v rane, to znamená otráviť si krv. Okrem tejto blchy a tohoto nočného motýľa, zvaného
         „ura“ žije tu ešte mnoho iných druhov škodlivého hmyzu. Máme tu raj, ale had v ňom nechybí.
    </p>
    <p>
    </p>
    <p>
     *
    </p>
    <p>
    </p>
    <p>
     Colonia Nueva Italia, 8. marca 1915
    </p>
    <p>
    </p>
    <p>
     Milí rodičia!
    </p>
    <p>
     Viem, že vás tento môj list v žiadnej rozkoši nezastihne. Kde je vojna, tam je starosť a
         bieda. Ale dúfajme, že to už dlho nepotrvá.
    </p>
    <p>
     Ako sa mám? Som úplne zdravý a nič mi nechybí, iba že sa mi cnie za vami a za domovom.
         Ale to už inakšie nebude.
    </p>
    <p>
     Čo som vám nepísal? Odpusťte mi, prosím vás! Lebo veď uznávam, že som vám mal písať. Ale
         čo? Písať, že sa mi dobre vodí, to by som bol musel cigániť, a že sa mi zle vodí, to som
         vám nechcel písať. Viem dobre, že máte sami so sebou dosť starostí.
    </p>
    <p>
     Že žijem, to ste videli z karát, ktoré som vám vše posielal.
    </p>
    <p>
     Pamätáte sa, že som si zakúpil v Bolívii kus hory. Tam som stromy vytínal, dosky a
         švelere rezal a v Buenos Aires predával. Obchod šiel dobre. Už som si bláhal, že o dáke dva
         roky budem mať toho už toľko, že si budem môcť oddýchnuť, ba vyžijem skromne aj z úrokov.
         Ale v knihe osudu bolo písané inak. Firma, čo nám bola najviac dlžna, zbankrotovala, a ja
         som prišiel o všetko, čo som mal. Nezachránil som nič, iba svoje statočné meno. V ten čas,
         keď som vám písal predposlednú kartu, bol som v Buenos Aires, zasa taký chudobný, ako pred
         siedmimi rokmi, keď som prišiel do Ameriky. Čo robiť?! Mal som si zúfať?! Pán Boh ma pred
         tým zachránil. Pustil som sa s novou chuťou a s novou nádejou zasa do práce a zakúsil som
         všetky trampoty a trápenie, cez ktoré musí prejsť biedny prisťahovalec. Ešte šťastie, že sa
         v tie časy stavala železnica v Patagonii z Puerto Deseado do Nahuel Huapi. Robil som tam
         celý rok a odtrhoval si od úst, až som si usporil 1600 korún. S tým som sa vrátil po lodi
         do Buenos Aires a ztadiaľ do Paraguay. Tam som sa v Asuncione dozvedel, že sú v kolonii
         „Nueva Italia“ vládné pozemky na predaj. Vybral som sa ta a našiel som osadu a v nej 60
         osadníkov, najviac Nemcov, 4 Poliakov, 1 Čecha a jedného Slováka, istého Michalca z
         Prievidze. Kúpil som si lot hory — asi 30 jutár — za 160 korún. Bola to tvrdá robota, kým
         som prišiel ako tak na poriadok. Kopať studňu, stavať staviská, vytínať stromy, páliť
         kmene, trhať korene, kopať, siať.
    </p>
    <p>
     Inak je tu — nebyť toho hrdloviska, horúčosti a hmyzu — krásne, hotový raj. Aspoň na
         pohľad. Keby sa tak chcel sem dáky fotograf zatárať, aby som to mohol dať všetko
         odfotografovať a vám poslať!
    </p>
    <p>
     Od včerajška som trochu ranený. Podpiľovali sme so súsedom strom, píla sa kamarátovi
         trochu vyšmykla. Porezala ma na ľavej ruke za päsťou. Vymyl som si ju vodou, neskoršie i
         petrolejom. Trošku mi puchne. Pôjdem si ju dať jednému staršiemu chlapovi, Nemcovi,
         tunajšiemu osadníkovi previazať. Ten má dobrú masť na také veci.
    </p>
    <p>
     Inak sa o mňa nebojte. Tu sa taká vec stane každú chvíľu. Ja sa nezanedbám. Veď mi je
         život drahý. A potom nechcem tu zostať na veky, ale domov sa vrátiť.
    </p>
    <p>
     Ozaj, s tým Michalcom mal som galibu. Videl sa to byť poriadny človek. Býval na dákych
         10 minút odo mňa. Má dosť pekné staviská. Oženil sa vlani. Vzal si tunajšiu Nemkyňu.
         Nedostal s ňou skoro nič. Ale je to poriadna stvora. Ale čo do toho neprišlo? Úrady sa
         dozvedely, že Michalec je doma v Prievidzi už ženatý. Tak sa tu tedy oženil po druhý raz.
         Úrady ho pohľadávaly. On, že je nevinný. I predo mnou sa dušil. Ale minulý týždeň vám milý
         Michalec zmizol. Iste ušiel zo strachu pred trestom.
    </p>
    <p>
     Mne zmizly asi pred dvoma týždňami listiny. Pas i domovský list. Voľakto chodil v mojej
         chalupe, keď som bol v hore. Ešte, že mi nič iného nevzal. Teraz si myslím, že to bol
         Michalec, čo mi ich vtedy ukradol. Hodily sa tak dosť na neho. I roky, i oči, i výška. No,
         nerobte si pre mňa starosti. Ja som to úradom oznámil. Ukradené listiny budú vyhlásené za
         neplatné. Len mi, prosím vás, otecko, pošlite domovský a krstný list, aby som nebol bez
         dokumentov.
    </p>
    <p>
     Pán Boh mi vás všetkých opatruj a ochraňuj! A myslite na svojho syna a brata Mila.
    </p>
    <p>
     *
    </p>
    <p>
     Listy som prečítal a staríkovi do Mládzian vrátil. I po synovi som pátral. Písal som na
         československý konzulát do Buenos Aires i Misslerovi do Buenos Aires i do kolonie Nueva
         Italia do Paraguay, odkiaľ písal Milo Račko svoj posledný list. Starík mi písal už dva
         razy, či som sa niečo o synovi nedozvedel. Odpovedal som mu vyhýbavo. Keď som bol tohoto
         mája v Mládzanoch aj so ženou — krásna borová hora a čistá dedinka s obielenými drevenými
         chalúpkami a malebnou dolinou s vápencovými bralami a bystrým zeleným potokom mi už vlani
         učarovaly, — luhal som staríkovi zasa, že nič neviem o jeho synovi. A preca dostal som na
         svoj dotaz ešte vo februári od obecného predstavenstva v paraguayskej Nueve Italii odpoveď,
         že Emil Račko je pochovaný v tamojšom cmiteri. Zomrel vraj 11. marca 1915 na otravu krvi.
         Poranil sa pri kĺčovaní lesa. Majetku nezostalo po ňom nijakého. Ešte pred smrťou sa niekto
         k nemu vlámal a ukradol mu hodinky i peniaze. Zostalo po ňom pár drevených stavísk i kus
         zeme. Ale za riad, stroje a siatne zrno bol dlžen osadnému družstvu viac, ako sa za majetok
         dostalo.
    </p>
    <p>
     A ja sa preca robím pred starkým nevedomým. Neodpovedajú mi tie úrady, čo som im písal,
         a neodpovedajú. Iste nevedia synovu terajšiu adresu.
    </p>
    <p>
     — Hej, hej, tak to bude — prisviedča mi starký. — Istotne sa odsťahoval od tých Nemcov.
         Ale že tak nepíše, no, no! Alebo aj píše, a my to tuná nedostávame, ak nevie dobrú adresu,
         keď že sme už teraz v tej republike.
    </p>
    <p>
     Zamyslí sa, zahľadí snivo do diaľky: — No, veď to nič. Dá Pán Boh, sa o ňom len dačo
         dozvieme. A potom veď i ta azda len časom chýr zájde, čo sa to tuná porobilo. Len mu dať
         dáko vedeť, že i tu má štát zeme na predaj. Veď by ten sem hneď prikvitol. Jednako sa len
         sem do rodiska strojí. Neškodilo by nám tu v obci mať takého sveta skúseného človeka. Hneď
         by ho tu za rychtára vyvolili. Terajší, to je iba taký ozembuch. Ani neplní, čo je jeho
         povinnosť. Horkyže plnil, keď sa v tom ani nevyzná… A keby sa vám trafilo v tej Prahe
         shovárať s tými Amerikánmi, nože, nezabudnite sa opýtať na toho nášho. Dosť ľahko, že sa s
         ním voľaktorý z nich pozná.
    </p>
    <p>
     Nemám srdca vyviesť staríka z bludu, povedať mu pravdu. Tie staré, ale jasné modré oči
         žiaria takou detinskou dôverou! Dívam sa do nich preniknutý citom. Maľujem si staríka, ako
         mohol vyzerať v mladých rokoch. Tá postava vzpriamenejšia, dlhé riedke vlasy hustejšie,
         miesto šedín beľavé. A v tých očiach viac vzdoru. Nezlomnej viery je v nich dosiaľ dosť,
         práve dosť na detinsky dôverčivého — otca lovca jaguárov. —
    </p>
    <p>
    </p>
   </div>
  </body>
 </tei:text>
</tei:TEI>
