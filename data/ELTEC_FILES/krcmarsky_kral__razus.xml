<?xml version="1.0" encoding="utf-8"?>
<tei:TEI xml:id="SLK1976812" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Krčmársky kráľ : ELTeC edícia
    </tei:title>
    <tei:author ref="viaf:56641816">
     Rázus, Martin (1888-1937)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     80697
    </measure>
    <tei:measure unit="pages">
     240
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:56641816">
      Rázus, Martin (1888-1937)
     </tei:author>
     <tei:title>
      Krčmársky kráľ
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Slovenský spisovateľ
     </tei:publisher>
     <tei:date>
      1976
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="medium"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-02-01">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Krčmársky kráľ
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <div type="chapter">
    <head>
     1
    </head>
    <p>
    </p>
    <p>
    </p>
    <p>
     Ledva sa rozbrieždi, vpadne do hrobového ticha svojej advokátskej kancelárie doktor
         Jakub Gelb.
    </p>
    <p>
     Robí to vždy, keď má veľa, ale veľa starostí. Teraz ich má. Jeho zhrbená postava letí vo
         dva konce pod ťarchou nepomerne veľkej, podlhovastej hlavy. Vlasy prešedivené, riedke,
         podobne i červenastá brada. Strmé čelo, stiahnuté v niekoľko vodorovných a vo dve kolmé
         ostré vrásky. Obrvy vyblednuté, spod nich vyblkujú drobné, nepokojné oči ani žeravé uhlíky.
         Nos ohnutý, práve na okuliare, čo i používa, ale len pri práci. Nervózne prejde pustou
         izbou, kde sú stolíky koncipienta a pomocného pisára. Vojde do druhej miestnosti, vanúcej
         zvláštnym úradným pachom. Sadne si za stolík a zazíva.
    </p>
    <p>
     Oči mu spočinú na dvoch pohodených aktoch. Sú to žiadosti, pekne vykrúžené koncipistovým
         perom, upravené na slávne finančné riaditeľstvo. Udržovatelia početných rodín, Abrahám
         Unger a Adolf Blumenbach, oddaní a verní občania, pokorne v nich prosia priznať im licencie
         v Žajdliciach, veľkej obci na riečke Ryčave. Dôvod je, hoci zákon povoľuje na päťsto duší
         jednu krčmu, v Žajdliciach — čo majú vyše štyritisíc obyvateľov — je len jedna krčma, a to
         v rukách pána Jána Gáblika. Čo viac — v celom ryčavskom kraji, v deviatich veľkých obciach,
         iba príslušníci tejto jedinej rodiny môžu si vydobyť licenciu. Židovstvo je tu iste tým
         najspoľahlivejším elementom. Preto kompetenti pevne dúfajú, že sa ich poníženej žiadosti
         láskavo vyhovie.
    </p>
    <p>
     Gelb prejde prosby prenikavým zrakom, či sú správne koncipované. Ranné slnko odblysne sa
         mu na okuliaroch. Kútiky úst sa potrhnú. Vidieť, koľkú váhu pripisuje každému slovíčku. O
         chvíľu odloží písma, vstane a zahĺbený do seba chodí dlhým krokom od veľkej skrine k
         širokým oblokom svojej pracovne. V taký čas hýbe sa mozog v jeho hlave ani najdokonalejší
         hodinový stroj. Obsiahne celú úlohu, vypočíta si všetky eventuality, postaví pevne svoje
         ťahy, až je všetko hotové a vyhraté. Kým jeho kresťanskí kolegovia po prehajdákaných
         nociach spia — koľko káuz si on zanalyzuje i rozrieši! A potom i vyhrá! Vyhrá! Nedávno
         vyhral v istej drevárskej veci pravotu i proti osvietenému pánu grófovi Arnoldovi
         Galassymu, ktorému vlastne patrí celý, celučký ryčavský kraj. Tu on má svoje kaštiele,
         hory, doly, fabriky. Krčmy po obciach on dáva do prenájmu. I odstúpi, komu chce — za dobrý
         groš. Tak odstúpil svojho času i Žajdlice Gáblikovi, prostému dovandrovanému mäsiarskemu
         tovarišovi. Teraz nedajbože dostať ta, a na celé široké okolie, za krčmára človeka, ak je
         nie z Gáblikovej rodiny. V celej krajine toto je jediný vidiek, kde žid dosiaľ márne žiadal
         licenciu. Márne prišli Samuel Kohn a Izák Weiss, márne Schlesinger Mark, Polák Ignác a iní,
         všetko poriadni a statoční židia! Ba i z jeho vlastnej rodiny akýsi bratanec. Dávid Gelb
         márne podal žiadosť. Finančné riaditeľstvo ju odvrhlo. Apelovali na najvyššie fórum. I to
         márne. Všetko sa záhadne prepadalo kdesi na vysokom ministerstve financií. Vymohla sa
         krčmička v Nitre, v Žiline, v Banskej Bystrici — i kdekoľvek inde, ale v Žajdliciach alebo
         na Ryčave — to nie! A čo je tých potrebných! Židia sa množia, i z cudziny dochodia mnohí,
         potrebujú jesť. Všetci nemôžu byť lekármi a advokátmi. Zem nemajú, musia siahnuť za
         obchodom. I Gelbov otec mal krčmičku tu, v okresnom mestečku Klátovci. Z toho vyštudovali
         dvaja synovia a dcéra Regína sa dobre vydala. Tak si chcú aj iní pomôcť. I Abrahám Unger a
         Adolf Blumenbach; ich prosby teraz ležia na Gelbovom stole a najbližšou poštou pôjdu na
         finančné riaditeľstvo. Tak si prídu konať kus chleba aj iní, mnohí-premnohí. A v Klátovci
         všetci trafia k nemu ako k svojmu otcovi: Opatri nás! Pomôž nám! Tvoj otec bol kedysi taký
         chudobný žid ako teraz my. Ty si dnes povestný, bohatý fiškál. Detí nemáš. Pomáhaj teda
         svojeti! Na to si!
    </p>
    <p>
     A Gelb sa ani nevzpiera týmto a podobným hlasom. Robí, čo môže. Nejednu židovskú rodinu
         už osadil. Ale najviac ho dráždi, keď sa nemôže na Ryčave zachytiť. Nechápe to. Jemu sa
         predsa všetko darí. On je dobrý s pánmi v župe. Má styky, a to veľmi dobré styky, i s pánmi
         v ministerstve. A na týchto žiadostiach akoby sedel sám Belzebub.
    </p>
    <p>
     — Uvidíme! — zašomre cez zuby a pripáli si vonnú cigaru. Omamný dym ho uspokojuje. Z
         dumania ho vytrhne hrkot kolies a rezký dupot kopýt. Oblokom vyhliadne na široké námestie.
         Ľudí ešte málo vidno. Ale zdola uháňa hrdý biely záprah. Liace drží mladá, trochu
         poblednutá dáma, blondína, v čiernom panskom kabátiku a so štajfáčkom na strojnej hlave. V
         koči si ležérne sedí objemný starší pán, urastený, tiež bielej pleti a ustatého pozoru.
         Gelbom to trhne. Uprene hľadí, ako dáma ženie, kým len nezmiznú na ceste smerom na Ryčavu.
    </p>
    <p>
     Madame Gaby so svojím otcom, Jánom Gáblikom, mihne mu v hlave. Odkiaľ len trielia tak
         zavčas rána?
    </p>
    <p>
     Vtom počuť akosi neisto klopať na dvere.
    </p>
    <p>
     — Voľno! — obráti sa Gelb, mysliac, slúžka ho volá raňajkovať.
    </p>
    <p>
     Ale do pracovne vstúpi šedivý, zarastený žid v dlhom kaftane, mädliac okrúhly plstený
         klobúk v červených rukách.
    </p>
    <p>
     — Morgn, — ukloní sa prichodiaci úctivo.
    </p>
    <p>
     — Morgn, — zabodne do neho Gelb pichľavé drobné oči skúmavo. Zdá sa mu, tohto človeka už
         videl, a tuší, čo chce, na prvý pohľad. — Vy ste Rosenkranz? — podáva mu priateľsky ruku.
    </p>
    <p>
     — Celkom správne, pán doktor, — prisvedčí hosť šedivou hlavou. — Ja som Nátan
         Rosenkranz, dobrý priateľ vášho nebohého otca. Obrátil som sa i u vás neraz. Žijem z malého
         obchodu v Podolínci na Spiši. A mám k vám, pán môj, maličkú žiadosť.
    </p>
    <p>
     — Stavím stovku proti zlatke, — uškrnie sa advokát, — chcete licenc, čo?
    </p>
    <p>
     — Prosím si stovku, — nakriví starec ústa, privrie šibalsky oči a potrhne sivú bradu. —
         V túto chvíľu nechcem licenc.
    </p>
    <p>
     — A v druhú?
    </p>
    <p>
     — Nuná, v druhú! — ukloní sa hlboko. — Pán môj dobrý, pochopíte, chudobný žid pomáha si,
         ako vie.
    </p>
    <p>
     — Teda jednako len chcete licenc, čo?
    </p>
    <p>
     — Počul som o vás, pán advokát, až k nám do Podolínca som počul, ste starostlivým otcom
         našej rasy. A tu u vás, — vzopne sa kazateľsky, — na celej Ryčave nieto žida-krčmára.
    </p>
    <p>
     — Tak povedzte, ide vám o ten licenc?
    </p>
    <p>
     — Áno, pán môj! Ide…
    </p>
    <p>
     — Pre koho? Pre vás?
    </p>
    <p>
     — Nie! Pre syna Adolfa! — prizná sa napokon. — Vyženil niečo, — vykladá starostlivo, —
         rád by sa osadiť na lepšie miesto. Preto som prišiel, keď viem, máte styky. Veď ja to
         nechcem zadarmo.
    </p>
    <p>
     — Sadnite si, — ponúkne doktor súverca. I cigary mu podá. — Lenže, pán môj, — zmiznú mu
         skoro drobné oči v jamkách, — je tu malá chyba.
    </p>
    <p>
     — Aká? — nakriví hosť tvár od prekvapenia, nezabudnúc vstrčiť, keď sám nefajčí, z cigár
         dve do faktana. — Aká chyba?
    </p>
    <p>
     — Tých žiadostí mám už veľa, — vraví Gelb mrzuto. — I hen na stole ležia dve. Hore na
         riaditeľstve je ich vyše tucta. A…
    </p>
    <p>
     — A…? — vyvalí Nátan oči ani plánky.
    </p>
    <p>
     — Nejde to, nijako to nejde! — mykne hnev hrubými črtami. — Na Ryčavu nášho človeka
         nepustia.
    </p>
    <p>
     — Pustia, môj drahý, — priplichtí sa Rosenkranz bližšie a dôvernejšie. — Len nájsť
         primeraný spôsob.
    </p>
    <p>
     — A vy, — nakloní sa k nemu ani podpichnutý, — vy ten spôsob viete?
    </p>
    <p>
     — Viem! — podloží si spodnou gambou vrchnú a zadíva sa mu meravo do očí. — Isteže viem!
    </p>
    <p>
     — Tak mi ho zjavte!
    </p>
    <p>
     — Pod istou podmienkou…
    </p>
    <p>
     — A tá je?
    </p>
    <p>
     — V prvom rade zariadi sa moja žiadosť.
    </p>
    <p>
     — Dobre, — podá mu Gelb ruku na uspokojenie. — Teda ako?
    </p>
    <p>
     — Poznáte toto meno? — vytiahne starec lístok z kaftana a nastaví ho advokátovi pred
         oči. — Poznáte?
    </p>
    <p>
     — Róza Samlerová… Budapešť… Ferencziho cesta, číslo tri, — číta doktor a trie si prstami
         zamyslené čelo. — Róza Samlerová?… Kde som ja počul toto meno? A či — ahá! Akási Samlerová
         bola kedysi u nás pri sestre Regíne. Či sa volala Rózou, neviem. Ale bolo to celkom
         obyčajné dievčatisko z Lučenca.
    </p>
    <p>
     — Z toho celkom obyčajného dievčatiska, — prižmúri Nátan šibalsky oči, — stala sa po
         rokoch veľmi neobyčajná dáma. — Výborná umelkyňa peštianskeho divadla. Vaša sestra to vie.
         A my zas vieme, že sú i dnes dobré priateľky.
    </p>
    <p>
     — No, ale čo z toho?
    </p>
    <p>
     — A vy to neviete?
    </p>
    <p>
     — Nie!
    </p>
    <p>
     — Advokát, a také nevedieť! — pokyvuje si Rosenkranz šedivou hlavou. — V tom je viac ako
         mať v hlave celé corpus juris.
    </p>
    <p>
     — Ako?
    </p>
    <p>
     — Nuž tak, — zdvihne sa hosť z fotela a priblíži sa ku Gelbovej tvári, skoro sa im nosy
         stretnú, — to je, viete, takto! Vaša sestra zmôže mnoho u Rózy. Róza zasa všetko u ministra
         financií. A ten rozhodne o našej žiadosti. Róza je židovka, krásna židovka! Pán minister si
         zasa schopnosti našej rasy práve v nej — ako viem — nesmierne váži. Rozumiete? — usmieva sa
         starý Nátan Rosenkranz. — Nie je to ťažké!
    </p>
    <p>
     — Rozumiem! — pichne si doktor ukazovákom do čela, z ktorého miznú vrásky, i tie
         vodorovné i tie kolmé. — Prosbu napíšeme a vyskúšame to.
    </p>
    <p>
     — Myslel som, dobre som myslel, — porúča sa Rosenkranz, keď sú už po všetkom. — Ale
         prosím, — zavolá i zo dverí, — nezabudnúť na dané slovo! Prosba Adolfa Rosenkranza o licenc
         na Ryčave nech je na prvom mieste!
    </p>
    <p>
     — Buďte spokojný! — zavrie Gelb za ním dvere a vracia sa akosi ľahký na duši k svojmu
         stolíku.
    </p>
    <p>
     Preberá sa v aktoch a myšlienka budí myšlienku. Rád by sa sústrediť na svoj predmet.
         Nedá sa! Starý Nátan je už preč. Ale jeho markantná, bradatá postava črtá sa mu ešte v tom
         belasom vzduchu, prevoňavenom dohánovým dymom. I jeho vážny hlas, zdá sa, trasľavo
         zachvieva tichom… Vaša sestra zmôže mnoho u Rózy, Róza zasa všetko u ministra financií,
         ktorý rozhodne o našej žiadosti. Áno, starý, skúsený Rosenkranz vie, kde treba hľadať. Ako
         prišiel na jeho meno, je prosté. I ako na pomer Rózy Samlerovej s jej vznešeným gavalierom.
         Také indiskrétnosti roznášajú sa ako prach na topánkach. Ale ako vedel nájsť spojku medzi
         ním a Samlerovou v Regíne, to je už židovská zručnosť. Židia vždy vykutajú a zvedia, čo im
         treba. Ak nie jeden, tak druhý. A potom to už ide z úst do úst, ako v rodine!
    </p>
    <p>
     Pri tejto myšlienke nevdojak zdvihne oči z rozloženého aktu. Zadíva sa, preniknutý
         akýmsi hrdým povedomím, do prázdneho povetria. V jeho žilách rozšumí sa tá podivná krv, čo
         sa ženie žiť od tisíc a tisíc rokov. Pokropí zem všetkých národov a vždy k sebe ťahá.
    </p>
    <p>
     — Dokáže sa to u i Rózy Samlerovej?
    </p>
    <p>
     Čas sa tratí ako voda v piesku. Advokát berie akt za aktom a značí si na ne svoje
         poznámky. Už druhý raz ho volajú raňajkovať. Keď nejde, prinesie kávu jeho Irén, kedysi
         azda i pekná, ale teraz už zosadlovená židovka. Užije, čo má, automaticky. Ale v druhej
         chvíli sotva by vedel povedať — raňajkoval, či nie? Keď je hotový, vstane. Pozrie na
         hodinky.
    </p>
    <p>
     — Hneď je jedenásť, a v susednej je ešte vždy ticho!
    </p>
    <p>
     Odchýli dvere a zagáni.
    </p>
    <p>
     Pisár Berki, suchý, nahrbený, sedí na svojom mieste a škrípe pilne perom. Rozmnožuje
         potrebné exempláre. Pán koncipista, počerný doktor Jožko Merlan, driečny, navoňavený, s
         klincom ani krv v gombíkovej dierke, vchodí práve dvermi.
    </p>
    <p>
     — Dobré ráno, pán šéf, — stavia klobúk na vešiak a palicu s kostenou bielou kvakuľkou do
         kúta. — Dobré ráno!
    </p>
    <p>
     — O chvíľu je obed, pán kolega, — zašomre principál vyčítavo.
    </p>
    <p>
     — Nič sa nestalo, — zdvihne koncipista zaostrený, poriadny nos hodne vysoko. Pohladiac
         krátke tmavé fúziky, vojde si prstami do bujnej čiernej hrivy a roztiahne tvár ani
         harmoniku. — Dnes je pondelok, no! Taký hluchý deň! Ani súd ani exekúcia. Mal by som ísť do
         pozemkovej knihy, no to neuteká… Ale mali ste vidieť, pán šéf, mali ste to vidieť!
    </p>
    <p>
     — Čo? — premáha sa Gelb, vidiac koncipistu i tak nedostatočne z dobrej nálady. — Čo som
         mal vidieť?
    </p>
    <p>
     — Nuž našu zábavu!
    </p>
    <p>
     — Kde?
    </p>
    <p>
     — V hostinci Ku krinolíne. A vy neviete o ničom?
    </p>
    <p>
     — Neviem. Čo tam bolo?
    </p>
    <p>
     — Čo bolo? — blyštia sa Jožkovi zelenkasté oči na znak, že mu ešte nevyvetralo všetko z
         čuchratej hlavy. — Celé mesto hovorí o tom. Celý Klátovec, pán šéf. Tam bola zábava, o akej
         neslýchať. Z klátovských advokátov, okrem vás, nikto nechýbal. Predstavte si, poháriky
         štrngajú, cigán hrá, barometer dobrej vôle stúpa ani živé striebro na slnku. Odrazu sa len
         dvere otvoria a, nadvihnúc koketne štajfáčik, vhupne dnu prekrásna blondína… božská Gaby
         Gábliková…
    </p>
    <p>
     — Recte Krupovská, — uškrnie sa šéf chladno, akoby bola reč o pokrútenom paragrafe. —
         Nedávno ju vydali za inžiniera Krupovského.
    </p>
    <p>
     — Vydali? Ona sa vydala, — zapáli si Jožko na cigaretu, fľochnúc okom na svoj stolík, či
         je už niečo na ňom. — Taká dámička to vykoná vždy, keď chce byť úplne slobodná, hehehe!
    </p>
    <p>
     — Neviem, čo je na tom zaujímavého, — rád by Gelb už prejsť na svoj predmet. Na žiadosť
         o licenciu pre Adolfa Rosenkranza, ktorú treba napísať. A ak už myslieť na ženy, teda na
         takú Rózu Samlerovú, z ktorej možno niečo získať. — Ozaj neviem! Žena, akých dosť!
    </p>
    <p>
     — To už nie! To už veru nie! — vypne sa mladý doktor, a aby bol vyšší, vyfúkne dym až po
         plafón. — Takej ženy niet v Klátovci. Niet v celej stolici! Hádam — ani v Pešti! Čierny
         žaket, mašlička… Miesto sukieň priliehavé krátke nohavice, pančuchy, a nôžky, tie nôžky
         drobné, bystré, — vyvaľuje Jožko oči, ani nad tanierom pekne upraženej, chutnej husaciny, —
         tými skáče človeku rovno do svedomia…
    </p>
    <p>
     — Nonono, pán kolega, — uškŕňa sa šéf, akoby už bol na konci s trpezlivosťou. — Lenže my
         máme mnoho iného na svedomí!
    </p>
    <p>
     — Máme, nemáme! — pohodí mladík rozčuchranou čiernou hrivou ako bujný žrebec. — Ale toto
         musíte ešte vypočuť. Musíte! — fľochne i na nahrbeného, suchého pisára Berkiho, akoby mu
         rozkazoval zložiť pero a otvoriť oči, ba i ústa. — Predstavte si, páni! Ona vojde a smeje
         sa, až sa jej zúbky ziskria. — Dovolíte, páni, — zašteboce, — otec má svoje obchodné veci.
         Ja zas mám dnes dobrú vôľu. Rada by som sa v Klátovci zabaviť. Prijmete ma medzi seba? —
         Ale nech sa páči, s veľkou radosťou! — klonia sa pred krásnou dámou hlavy, tmavé, šedivé i
         plešivé. Pri pohľade na tie strojné nôžky dobre nám oči nevypadnú na dlážku. Schytíme ju
         medzi seba. Cigán spustí, vínka sa naleje a zábava hučí ani rozvodnená rieka. — Len či to s
         nami vydržíte? — pohodí vtom Gabe starý Balkovič. — Čože?! — skočí dáma ani živé striebro.
         — Či vydržím? Uvidíte, kto bude naposledy tancovať! — A už to potom ide. Tancujeme s ňou
         radom. Tancujú i Balkovič, Werner, starí páni. Príde rad na šampanské a nastáva jedinečná
         dámska volenka. Sivému Balkovičovi, kávovému Wernerovi s dvoma zárezíkmi na krku, i
         ostatným starším pánom skoro sa počnú kolená triasť. Vyvalia sa radom. Fajčia a odfukujú.
         Mladší sme vydržali. Sudca Jano Ježiak, môj dobrý priateľ, hafrí s ňou polku. Ona horí ani
         fakľa. Krásne, súmerné telo — samý rytmus. — Ešte len teraz prichodím do ohňa, — smeje sa
         svojmu chatrnému tanečníkovi, ktorému — zdá sa — hrkajú koštiale. Tancuje sa do vysilenia.
         Už mu z vykrútených, tenkých fúzikov jeden trčí nahor, druhý nadol. Napokon pri všeobecnom
         hahote má toho i Ježiak dosť. Socajúc sa, ide na svoje miesto — vyzváraný, znivočený ako
         ostatní. Ostanem sám. — Potvora, veď ty zvieš, čo je chlap! Ja som nie Ježiak, ktorému
         vlasy zabudli zafarbiť! — zastrájam sa sám sebe. Ona sa len smeje. Oči jej blýskajú ani
         belasé diamanty. Valčík, polka, čardáš, pomalý, tuhší, divý, besný … uh! Pot ma zalieva.
         Neviem, čo sa so mnou robí. Len počujem hahot, ani rev trúb pod múrmi Jericha. Keď sa
         spamätam, sedím už pevne na svojom mieste pri starom Balkovičovi. Ale na stole pomedzi
         rozostavené poháre mihajú sa božské nôžky, preberajú… To je Gaby! Krásna hlava hore, bôčky
         rúčkami podopreté — tancuje a smeje sa nám, smeje nadratveným, zbesneným a zničeným nad
         samým ránom…
    </p>
    <p>
     — Pekne, pekne, pán kolega, — nepohne sa Gelbovi ani sval na bezfarebnej tvári, — ale
         bol tu istý Nátan Rosenkranz. Požiadal nás podať na finančné riaditeľstvo žiadosť o licenc
         pre syna Adolfa.
    </p>
    <p>
     — Zasa licenc! — spľasne Jožko rukami a zahundre.
    </p>
    <p>
     — No, áno! — zostrí šéf prízvuk, — usporiadajte tú vec, prosím! I ostatné veci!
         Vyflámovali ste sa do vôle, na niekoľko dní vám to azda stačí, — vyžmýkaného pichne ostrým
         zrakom. — Musím do Lučenca. Možno i do Pešti. Porúčam sa!
    </p>
    <p>
     — Ten je z dreva, — zašomre Jožko, keď je už šéf von.
    </p>
    <p>
     — Z dreva veru! — zloží pero suchučký Berki, ľutujúc z hlbín duše, že to on v hostinci
         Ku krinolíne aspoň nevidel. — Ten len robiť, drať sa a drať! Nikde nejde, nič nezažije! Ani
         len svojej žene nič nedožičí zažiť. A rád by nás mať všetkých, ako je on.
    </p>
    <p>
     — A nás, — stíši doktor hlas, — pozvala Gaby na revanš!
    </p>
    <p>
     — Kam? — natiahne tenké hrdlo Berki závistlivo.
    </p>
    <p>
     — Do Žajdlíc.
    </p>
    <p>
     — To ešte len bude! — zavzdychne si pisár zhlboka. — Vezmite ma so sebou, pán doktor,
         prosím vás!
    </p>
    <p>
     — A kancelária?
    </p>
    <p>
     — Neutečie! A kedy to má byť?
    </p>
    <p>
     — Pozajtre, Berki, pozajtre! — pustí Jožko s potuteľným úsmevom kúdol vonného dymu.
    </p>
    <p>
     — No, — zažiari pisárova tvár, — keby sme šli popoludní, ráno sme tu!
    </p>
    <p>
     — Dobre!
    </p>
    <p>
    </p>
   </div>
   <div type="chapter">
    <head>
     2
    </head>
    <p>
    </p>
    <p>
    </p>
    <p>
     Dňom pred Rosenkranzovou návštevou u advokáta Jakuba Gelba povolá si osvietený pán gróf
         Arnold Galassy žajdlického krčmára Jána Gáblika do svojho kaštieľa v Klátovci.
    </p>
    <p>
     Píše mu, ako v také časy obyčajne, toto:
    </p>
    <p>
     <emph>
      — Drahý Jani báči, z hlavného mesta počuť vážne zvesti. Vidieť, blížia sa voľby.
            Musíme mať na Ryčave rozum v hrsti a pušný prach v suchu. Prosím, navštívte ma hneď.
            Nech nás udalosti neprekvapia!
     </emph>
    </p>
    <p>
     <emph>
      Gr. Galassy
     </emph>
    </p>
    <p>
    </p>
    <p>
     Gáblik, urastený, plavovlasý, mäsitej tvári, veľmi poblednutý, poškrabe sa na pozvanie
         za uchom a dá zapriahnuť. Ale prv, ako by odhrčal, rozhľadí sa veliteľsky po krčme i po
         širokom dvore. Gróf volá? No, to je nikdy nie isté — na koľko? Na deň, či na dva? Závisí od
         toho, akú má tento vyžitý a hlavatý mládenčisko práve vôľu. Niekedy tá vôľa trvá len
         hodinu, ale niekedy i tri dni. Preto Jani báči nemôže len tak ufrknúť zo svojej veľkej
         domácnosti. Musí, ako opravdivý správca rozsiahleho hospodárstva a najmä jedinej krčmy v
         celých Žajdliciach, naložiť prísne všetkým svojim podriadeným orgánom, čo je ich povinnosť.
    </p>
    <p>
     Ženu nájde v priestrannej kuchyni. Je to tichá, chorľavá moletka príjemných čŕt,
         uvädnutá najmä častým rodením detí. Bolo ich sedem; z nich žijú dvaja synovia a jediná
         dcéra Gabriela, vydatá nedávno za Kolomana Krupovského, inžiniera v Machníku na Galassyho
         hute. Zo synov starší Gejza študuje v Pešti jus už dobrých niekoľko rokov. Mladší, Imro, je
         doma pri obchode. Pomáha, ako vie, otcovi. O týchto sa stará dobrá a starostlivá mama. Oni
         zas majú starosť vryť jej nejednu vrásku na čelo, kedysi pekné a hladké.
    </p>
    <p>
     — Idem do Klátovca, Evica, — vraví jej muž, vyšší od nej o celú hlavu. — Dozri, prosím
         ťa, či sú hostia v panskej dobre obslúžení.
    </p>
    <p>
     — A kedy prídeš? — uprie na neho žena sivé oči krotko, navyknutá jeho rozkazom.
    </p>
    <p>
     — Keď prídem, budem tu! — odvetí muž tvrdo. — Nejdem podaromnici.
    </p>
    <p>
     — Ja len, ak by ťa niekto hľadal, — čaká, zdá sa, ešte od neho nejaké slovo.
    </p>
    <p>
     Ale keď ho nedostane, upravuje si slúžky, hranatú, poďobanú Julu a o niečo svedčnejšiu
         Maru, urastené Žajdličianky, dobre riad poumývať.
    </p>
    <p>
     Dievky — kypiace zdravím, oberučné, v pestro vyšívaných strojných opleckách, v bielom
         pendlíku a vyšívaných zásterkách vpredu i vzadu, opálavých na holých stehnách — sú oproti
         uvädnutej málokrvnej pani Eve pravým kontrastom kypiaceho života. Ony vedia z toho, čo sa v
         tomto veľkom dome robí, i viac ako treba. Obzrú sa za odchádzajúcim pánom, fľochnú na seba,
         potuteľno sa usmejú a umývajú riad ďalej.
    </p>
    <p>
     Krčmár dlhým krokom zájde potom do panskej. Panskou je nielen preto, lebo je vkusnejšie
         zariadená. Tu sa zabávajú páni, keď sa obrátia v Žajdliciach. A obráti sa ich čochvíľa veru
         dosť. Inžinieri z Galassyho huty, lesníci, klátovskí a iní hostia. A zásada je tá, ak príde
         kabátoš k Jani báčimu, je — hosťom. Môže sa tu najesť, napiť, nazabávať do dobrej vôle —
         nik od neho nič nežiada. Pán v Žajdliciach prosto neplatí. A neraz je tu veru dymu a spevu,
         tanca a objímania! Teraz je náhodou ticho. Jediná duša vo veľkej miestnosti je tu, až na
         fialovo nafarbená moletka, pokladníčka Jolana. Sedí pri obloku a vyšíva.
    </p>
    <p>
     Gáblik, zavrúc dvere za sebou, podíde k nej. Chytí ju pod briadku a podvihne hlavu. Jej
         diskrétne, podbehnuté zelenkasté oči stretnú sa s jeho belasým, veľmi ustatým pohľadom.
    </p>
    <p>
     — Jolanka, — vraví jej mäkko, pohladiac ju po tvári, — zabehni do sedliackej. Daj pozor,
         nech ťa chlapi neošibú! Sedliak je huncút, vieš! Narozkazuje si jesť i piť, a potom, ak
         môže, ufujazdí.
    </p>
    <p>
     — A vy kam, pán šéf?
    </p>
    <p>
     — Do Klátovca, cipuška.
    </p>
    <p>
     — Vezmite i mňa.
    </p>
    <p>
     — Nemôžem, Gaby ide so mnou.
    </p>
    <p>
     — Čo tá? Ona má svoje chúťky. Tej to nezavadzia.
    </p>
    <p>
     — No, teraz nie, — zdôrazní odmerane. — Niekto musí doma ostať. Inokedy ťa vezmem. Je ti
         tu zle?
    </p>
    <p>
     — Zle ako zle! Trochu nudno, — usmeje sa koketne. — Pešť a Žajdlice, to je dvoje.
    </p>
    <p>
     — Neboj sa, — udrie ju po chrbte. — Tu zažiješ, keď príde na to, aspoň toľko ako v
         Pešti! Len mi sprav, o čo ťa žiadam.
    </p>
    <p>
     — Dobre.
    </p>
    <p>
     — A Imra mi nezvádzaj! To je ešte dobrý šuhaj!
    </p>
    <p>
     — Hm, — uškrnie sa Jolana na znak, ona vie viac. — Fajn chlapec!
    </p>
    <p>
     — Príjem oddaj panej…
    </p>
    <p>
     — Veď… — uškerí sa starému šibalsky do očí.
    </p>
    <p>
     — Ale iď, ty pokušiteľ, — potľapká ju po zadku a vyjde. V sedliackej, zadymenej,
         špinavej, ale i priestrannej sieni nájde popíjať troch starších gazdov, Žajdličanov. Sú to:
         Adam Kochel Bunkovčík, richtár, Juro Gombáľ Bachela, najlepší žajdlický gazda, a Matej
         Perec Dudroš, veľký výtržník a kartár, ktorý kedysi mal, a teraz už nemá. Všetci sú
         vyholení a pod forgom. Poznať na nich tie tri typy, čo zahrňujú celú dedinu: okrúhly,
         podlhovastý a ani taký, ani netaký. Fajčia, škriepia sa, bijú päsťami na stôl, až poháre
         skáču.
    </p>
    <p>
     — A uvidíš, richtár, — stavia sa Maco, chlap ako konár, k tomu ešte i s poriadnym
         ohryzkom na hrdle, — ani v Žajdliciach už nebude o jednej krčme!
    </p>
    <p>
     — A koľkože ich bude? — zagáni Adam Bunkovčík, zavalitý, s lalôčkom pod bradou. — Koľko,
         há?
    </p>
    <p>
     — No, bude ich viac, — dotvrdí i nosatý, drobný Bachela. — I ja som počul v Klátovci.
    </p>
    <p>
     — Budú ešte dve, — behá Dudrošovi ohryzok pod hrdlom hore-dolu. — Už sa vraj i licenc
         koná.
    </p>
    <p>
     — Pre koho? — navrú richtárovi žily na políčku. — Pre koho sa koná ten licenc? Povedz —
         no!
    </p>
    <p>
     — Nuž pre židov, Ungera a Blumenbacha, — bafne Perec Dudroš zo zapekačky.
    </p>
    <p>
     — Tvoja sprostá hlava, Maco! — zmeria si ho Bunkovčík pohľadom zvysoka. — Ja som
         richtár. Už by som to len vedel!
    </p>
    <p>
     — Taký richtár!
    </p>
    <p>
     — Aký? — buchne Adam päsťou na stôl. — Ja tvojho všiváckeho ancikrista! Nie dosť, keď ti
         jedna dcéra posluhuje tu v krčme pánom so všetkým, i druhú by si chcel niekam osadiť?
    </p>
    <p>
     — Čože? — vzplanie Maco, až vyskočí z miesta. — To že moja Jula, keď je chudobná? Tvoja
         Tera vláči sa za Gejzom do jeho bytu záhumním a v noci. Celá dedina to vie.
    </p>
    <p>
     — Ale majte rozum, — pokúsi sa ich tíšiť územčistý Gombáľ Bachela. — I jeden máte
         pravdu, i druhý…
    </p>
    <p>
     — Ach, že on má pravdu? — vrhne sa richtár i na neho, až sa mu lalok zatrasie. — To že
         moja Tera? Ešte i ty? A tvoju Zuzu nevídali chodiť s Imrom po konopách, ha?
    </p>
    <p>
     — Tí, že moju Zuzu? — vyskočí ináč tichý Gombáľ ani podstrelený. — Som ja splodil opicu
         ako ty? — cieliac na jedného z jeho synov, sprostého od narodenia, raní richtára na
         citlivom mieste.
    </p>
    <p>
     — Ty čuš! — zahriakne ho richtár. — Tvoja sestra doniesla hluchonemého pankharta, — no!
    </p>
    <p>
     Z reči do reči, vykričia si, čo im na duši, a už sú i v klbku. Tri litre pálenky neminú
         sa svojho účinku. Poháre zarinčia, táfľa je o chvíľu na zemi, a už je to — kde hlava, kde
         noha.
    </p>
    <p>
     — Ja tebe dám licenc! — drhne richtár na dlážke Maca, ktorý je hneď navrchu ako obratný
         pes. — Nebude licenc, nebude-e-é!
    </p>
    <p>
     — Bude! — reve zas ten. — Čo taký richtár vie? Bude-e-é!
    </p>
    <p>
     — A vy máte obaja pravdu-u-ú! — neupustí zo šľachetného úmyslu Bachela ani teraz.
    </p>
    <p>
     — Kuš, ty dvoch dvorov pes!
    </p>
    <p>
     — Čo je to tu zasa? — zahrmí vtom mohutný hlas krčmára Gáblika veliteľsky. — Čo ste
         chlapci?
    </p>
    <p>
     — Bude licenc! — Nebude licenc! — ozve sa ešte zo zeme. Ale len čo zbadajú klbčiaci
         domáceho pána, pohne nimi rešpekt. Pozbierajú sa a ako psi po bitke, otriasajúc sa, každý
         ide do iného kúta.
    </p>
    <p>
     — Dám vám ja licenc! — zašomre starý. — A takúto nezdobu druhý raz mi tu nerobte, lebo
         vás povyhadzujem ako žaby z vršky! Rozumeli ste?
    </p>
    <p>
     — Ale veď — no!
    </p>
    <p>
     Do krčmy vojde sedliačka i s mužom.
    </p>
    <p>
     — Pán krčmár, — vraví, — dajte tomuto môjmu korheľovi deci a mne dva!
    </p>
    <p>
     — Imro, kde si? Imro-ó! — volá Gáblik, ani si neobzrúc došlých. — Sprepadené chlapčisko,
         kde sa zase tára?
    </p>
    <p>
     — Tu som, tu! — ozve sa syn, vojdúc do pitvora; je na otca, urastený a plavovlasý, len
         je pricintľavý.
    </p>
    <p>
     — Sprav si v krčme poriadok! — prikazuje otec. — A aby si sa neodtúlal! Ja musím do
         Klátovca. Rozumel si?
    </p>
    <p>
     — Rozumel.
    </p>
    <p>
     Len po týchto poriadkoch vyhrčí koč na hradskú. Hrdé beluše vedie zlatovlasá dcéra v
         žakete a so štajfáčkom na hlave.
    </p>
    <p>
     — Gaby, — obzerajú sa ľudia, ako prechodia nejednou ryčavskou dedinou.
    </p>
    <p>
     Starý je roztiahnutý na zadnom sedadle a nevšíma si ničoho. V mysli obracia si Galassyho
         list a uvažuje, čo ho to asi bude stáť. Tuší, nebude to ledačo. Ale má už aj on plány pre
         budúcnosť. Človek, ak je raz obchodník, musí využiť čas. I dobrú príležitosť. Niečo za
         niečo!
    </p>
    <p>
     V Klátovci zosadne Gaby u priateľky. Tu má — ak treba — i kde prenocovať. Do starého,
         nažltnutým múrom obohnaného Galassych kaštieľa otec ide sám. Nie že by dcéra nemala
         prístup. Majiteľ ohromného panstva je plnokrvný šľachtic, a tak má i pri svojej päťdesiatke
         veľký zmysel pre pekné kone a krásne ženy. Nie div, keď žajdlická krásavica dostala už od
         neho nejednu milú poklonu a nejeden ešte milší dar. Ona sa vie s ním rozprávať a ešte
         lepšie zabaviť. Ale len keď treba. Ináč rada prepustí miesto otcovi.
    </p>
    <p>
     Gróf, prešedivený, uhladený, oblečený anglicky a pepita, prijme Gáblika na verande ako
         starého priateľa. Rozumie sa, ponúkne ho hneď dobrým fajčivom a pohárikom výtečného
         absintu. Vedľa mohutnej hosťovej postavy zdá sa primalý. Jeho nepokojné, ostré oči ako i
         pohyby svedčia až priurčite, že si je vedomý váhy svojich slov a nefalšovaného
         aristokratizmu.
    </p>
    <p>
     — Nuž, drahý Jani báči, — hovorí, akoby mastil, vyslovujúc r len napolo, — dostali ste
         môj list?
    </p>
    <p>
     — Dostal, — otvoriac obe dlane, stiahne hosť hlavu medzi väzy. — Teda budú voľby?
    </p>
    <p>
     — Budú! — pohodí gróf významne hlavou; jeho treťou náruživosťou je práve politika. —
         Budú veru!
    </p>
    <p>
     — Azda vystúpi vaša grófska milosť?
    </p>
    <p>
     — Nie, môj Jani báči… — zadíva sa mu dôvernejšie do oči. — Ja, veď ma poznáte, hrám
         radšej úlohu človeka za kulisami. Ale, — blysne povedome, — vážnu úlohu!
    </p>
    <p>
     — A s kým pôjdeme?
    </p>
    <p>
     — Pravdaže, s vládou. Ministerský predseda je mi dobrým priateľom. Ide mi vo všetkom po
         ruke, teda… rozumie Jani báči?
    </p>
    <p>
     — Rozumiem, — prisvedčí Gáblik plešivkastou, lesklou hlavou.
    </p>
    <p>
     — Vy nám opatríte Žajdlice bytom-sýtom.
    </p>
    <p>
     — Áno, prosím.
    </p>
    <p>
     — Naložíte voličov na vozy a dáte doviesť do Klátovca.
    </p>
    <p>
     — Áno.
    </p>
    <p>
     — V Žajdliciach by to takto bolo v poriadku. Ale v Marušove?
    </p>
    <p>
     — Tam tiež bude.
    </p>
    <p>
     — Koho tam máme?
    </p>
    <p>
     — Zabudla už vaša osvietenosť? — diví sa Gáblik. — Tu sme dali krčmu môjmu švagrovi,
         Paľkovi Hrvoľcovi.
    </p>
    <p>
     — Dobrý chlap? Opatrí to?
    </p>
    <p>
     — Opatrí.
    </p>
    <p>
     — A na Rudavke?
    </p>
    <p>
     — I to ste už zabudli?
    </p>
    <p>
     — Ach, Jani báči, starosti, starosti! Človek čím viac má — má viac i starostí. Nuž koho
         máme tam?
    </p>
    <p>
     — Na Rudavke je krčmárom môj druhý švagor Peter Hrvolec.
    </p>
    <p>
     — V poriadku. A čo na Gelbe?
    </p>
    <p>
     — Tam len nedávno prepustila grófska milosť krčmu môjmu tretiemu švagrovi, Gustovi
         Hrvoľcovi.
    </p>
    <p>
     — I to je v poriadku. Nasleduje hore Ryčavu — Machník.
    </p>
    <p>
     — Tam sú železiarne vašej osvietenosti. Inžinieri, dielovedúci.
    </p>
    <p>
     — To je nič, — pohodí magnát zamietave rukou. — Kto je tam krčmárom?
    </p>
    <p>
     — Na Machníku? Ján Klempár, môj synovec.
    </p>
    <p>
     — Stačí! A v Skalčanoch?
    </p>
    <p>
     — Matej Klempár, môj druhý synovec.
    </p>
    <p>
     — I to je v poriadku. Sú to, pravda, naši ľudia?
    </p>
    <p>
     — Číže by i boli, vaša osvietenosť?
    </p>
    <p>
     — Potom sú ešte obce, — vyratuje Galassy na prstoch, — Rákošie… Vlčie Jamy… Drgáče. Tu
         bude ešte pekný počet hlasov. Kto nám ich opatrí?
    </p>
    <p>
     — Nuž, vaša osvietenosť, — siahne pritom Gáblik do bočného vrecka a vytiahne kôpku
         poskladaných hárkov, — tie obce sú bez licencu. A tak i bez krčmárov. Tu, prosím, nesiem
         žiadosti… — položí krčmár písma na stôl, potisnúc ich pred Galassyho.
    </p>
    <p>
     — A čo ja s tým, milý Jani báči?
    </p>
    <p>
     — Keby ste sa ráčili láskave zaujať hore na riaditeľstve a u vysokej vlády.
    </p>
    <p>
     — A kto sú tí patriční?
    </p>
    <p>
     — No, — vysvetľuje starý, — jeden z nich je tretí môj synovec, Ondrej Klempár. Druhý —
         kmotrov syn, Jozef Sahúl…
    </p>
    <p>
     — Tretí?
    </p>
    <p>
     — To je Matej Klempár zo Skaličian, môj druhý synovec.
    </p>
    <p>
     — A veď ten už má licenc v Skalčanoch, — hľadí gróf na Jani báčiho v nedorozumení. —
         Nemýlim sa?
    </p>
    <p>
     — Nie, vaša osvietenosť.
    </p>
    <p>
     — Teda ako?
    </p>
    <p>
     — Ale veľmi prosto. Keď to raz chce Gróf Galassy, na Ryčave môže mať jeden Klempár i dve
         licencie. Či nie?
    </p>
    <p>
     — O tom ani reči, — usmeje sa gróf s netajenou samoľúbosťou, — ešte vládzeme niečo. Ale
         prečo jednému dve licencie?
    </p>
    <p>
     — Preto prosím, — prevalí Jani báči tretí pohárik absintu na hlavu, — lebo on, ten
         Matej, stojí vždy za druhých dvoch. Takého korteša… ani ja sa mu nevyrovnám! Ten mi pochodí
         obec i krčmárov na celej Ryčave.
    </p>
    <p>
     — Tak si on toho zaslúži?
    </p>
    <p>
     — Isteže, vaša osvietenosť.
    </p>
    <p>
     — Veď ja už všetko, čo sa dá, — prikyvuje Galassy. — Veď sa dávno poznáme, Jani báči. Či
         nie?
    </p>
    <p>
     — Dávno veru, — pohmká Gáblik, púšťajúc vonný dym do vzduchu. — A vždy po dobrom! Vždy
         iba po dobrom!
    </p>
    <p>
     — Len nám to teraz nejde tak ľahko ako prv, — pohládza domáci pán prekrásnu sivú dogu,
         čo sa otiera o neho, vystierajúc sa na medveďom koberci. — Čosi tamhore nehrá, ako hralo
         prv. Kedysi, prídem do Pešti a poviem v ministerstve — toto pre Žajdlice. Aj to je! Toto
         pre Marušovce. I to je! Toto pre Rudavku… všetko je! Dnes minister financií vždy má čosi
         iné na mysli. Musím zájsť za premiérom a tlačiť, tlačiť. Čo v tom väzí — neviem.
    </p>
    <p>
     — Ja viem, vaša osvietenosť, — nevšíma si Jani báči krásnych porcelánových váz, ale tým
         starostlivejšie každého slova. — Ja viem.
    </p>
    <p>
     — Čo?
    </p>
    <p>
     — Podujali sme sa na tuhý boj.
    </p>
    <p>
     — Ako? — odsype si Galassy prášok z cigary a uprie na hosťa zvedavo oči. Ten prostý
         žajdlický krčmár počína mu akosi imponovať. — Ozaj, čo viete, Jani báči? Na aký boj ste to
         prišli?
    </p>
    <p>
     — Pozná vaša osvietenosť doktora Jakuba Gelba?
    </p>
    <p>
     — Kto je to?
    </p>
    <p>
     — No, to je klátovský advokát.
    </p>
    <p>
     — Aha, — pretrie si domáci oči, akoby sa chcel na čosi rozpamätať, — procesoval sa s
         nami. Potvora chlap! Žid, čo?
    </p>
    <p>
     — Áno, žid.
    </p>
    <p>
     — Hovorte ďalej, čo viete o ňom?
    </p>
    <p>
     — Viem iba to, čo môže uhádnuť vaša osvietenosť, — vraví Gáblik vážne. — Z finančného
         riaditeľstva dostávame zvesti o nových a nových žiadostiach za licencie. Dosiaľ zadali
         svoje prosby, — vyratuje na prstoch, — Izák Weiss, Samuel Kohn, Ignác Polák, Mark
         Schlesinger a akýsi Dávid Gelb, o ktorých vieme.
    </p>
    <p>
     — A čo má do toho doktor Jakub Gelb?
    </p>
    <p>
     — No, čo má? — otvorí oči Jani báči naširoko. — Všetky tie žiadosti idú cez jeho
         kanceláriu. Keď ich finančné riaditeľstvo, ako vždy odmietne, zapeluje ich na ministra
         financií. Ten človek, ako badať, má na mysli dobyť Ryčavu i samé Žajdlice. To je jasné.
         Jeho styky iste už siahajú po samého ministra. A ak nesiahajú, budú siahať…
    </p>
    <p>
     — Aha, — zamyslí sa gróf, — niečo svetla by v tom bolo. Ten minister financií! —
         uvažuje. — Dobre, Jani báči! Najbližšie idem do Pešti a dám si na tie styky doktora Jakuba
         Gelba trochu pozor.
    </p>
    <p>
     Rozhovor prejde na iné veci. Napokon pozve gróf Galassy Jani báčiho na malú partiu
         preferansu, ktorá trvá šťastlivo až do rána. Zatiaľ pani Gaby Krupovská neobťažuje dlho
         svoju priateľku a zariadi si večer i celú noc tiež po svojom. Vytrasie klátovských
         advokátov, od Balkoviča a Wernera, čo nesú pár krížikov, až po Jožka Merlana, na smrť.
    </p>
    <p>
     Ráno doktor Jakub Gelb vidí z obloka svojej kancelárie zaberať krásne beluše hore na
         Ryčavu. Mohutnému Jani báčimu na zadnom sedisku akosi ovisá hlava, hoci štyri-päť stovák z
         nočnej partie nesie si vo vrecku. Na viečka sadá mu sen. Nevšíma si dcéry, ako sa tam drží
         na predku. Trochu je poblednutá, ináč ako ryba. Liace zviera pevne. Na tvári zabudnutý
         úsmev a pod štajfáčkom, hodeným nakrivo, myšlienka na revanš.
    </p>
    <p>
    </p>
   </div>
   <div type="chapter">
    <head>
     3
    </head>
    <p>
    </p>
    <p>
    </p>
    <p>
     U Gáblikov chystajú sa prijať invitovaných klátovských advokátov, najmä zlatú mládež,
         spôsobom ako na Ryčave. Tu vedia, ako málokde, čo patrí pánom. U Gáblikov je vlastne len
         dedinský hostinec, rozložený ako starý kaštieľ, široko pri ceste. Ale Gáblikovci obývajú
         vcelku štyri múranice, stojace blízko vedľa seba. Domy Gáblikovie kolónie, skrátka
         Gáblikovca, líšia sa ostro od drevených chalúp, pokrytých slamou a vinúcich sa pozdĺž
         bystrého potoka do nekonečna. Veľké panské obloky hľadia zvysoka na početné drobné,
         všelijako i nakrivené oblôčky. V samej krčme bývajú len starí — otec Ján a jeho chorľavá
         polovička, pani Eva, rodom Hrvoľcová. No a plnokrvné služobníctvo. K tomu patria, okrem
         paholka, škuľavého Jana, oberučné dievky — trochu i na tvári poďobaná Jula od Dudrošov a o
         vlas svedčnejšia Mara od Komprdov. I červenovlasá Peštianka, Jolana, ktorá je tu ako v
         obchode. Druhý dom má vlastné meno — do Imrov. Tu býva žajdlický donjuan, sivooký,
         vyhúknutý, plavovlasý Imro, so svojou suitou. Tretí dom je do Gejzov, kde sa zas zdržuje so
         svojimi, keď je práve doma, počerný Gejza, elegán veľmi hustého obočia, večný jurista a
         dobrodruh. Vo štvrtom je domácou pani Gaby Krupovská a jej spoluobyvateľ, okrúhlučký,
         flegmatický manžel, inžinier Koloman Krupovský, odborník Galassyho huty na Machníku.
         Človek-dobrák, len privážny a málo chlapský. Tvár má krv a mlieko, hladkú, hoci sa skoro
         ani neholí. Na rovnom nose cviker a ústa vykrojené ani nejaká slečna. Slovom, pre ženy
         neinteresantný krásavec. Len zavše chodí domov z Machníka. Ináč dňom i nocou ambiciózne
         pracuje v železiarni. Vcelku teda toto je Gáblikovie kolónia na Ryčave v obci Žajdliciach.
    </p>
    <p>
     Gaby, vrátiac sa šťastne pod svoj krov, nájde tu práve svojho manžela.
    </p>
    <p>
     — Kamoško, si doma? — vrhne sa mu v pansky zariadenej izbe okolo hrdla a nastaví mu
         líčko. — Dobre, že si tu!
    </p>
    <p>
     — Nono, vidíš, Gaby, — objíme si ženu, akoby prišla z kostola. — Skoro si mi zrazila
         cviker.
    </p>
    <p>
     — Akosi nedbáš o svoju ženičku! — pritrie sa k nemu ako mačička, čo je vlastnosťou
         všetkých žien tohto temperamentu. — Týždeň, čo si nebol doma…
    </p>
    <p>
     — Keď je v hute práce, Gaby! I teraz musím hneď na Machník.
    </p>
    <p>
     — Musíš? — sadne si mu na kolená, pomaznúc sa s ním. — Ozaj musíš?
    </p>
    <p>
     — Vieš, — bezo mňa to tam nepôjde.
    </p>
    <p>
     — Ba povedz pravdu, radšej máš svoje rudy a pece. Nechce sa ti ženy!
    </p>
    <p>
     — Veď sa ty nenudíš, — privinie ju k sebe, jednak ostáva ako zamrazená oceľ. — Vieš si
         nájsť zábavu.
    </p>
    <p>
     — Viem, — pohodí Gaby hlavou povedome. — Dobre, že spomínaš. Majú prísť hostia.
    </p>
    <p>
     — Odkiaľ?
    </p>
    <p>
     — Z Klátovca.
    </p>
    <p>
     — A kto, ak smiem vedieť?
    </p>
    <p>
     — No, všetci klátovskí advokáti, vieš? Páni: Balkovič, Werner, sudca Ježiak, Jožko
         Merlan… — prerušuje bystrý hovor tlmeným smiechom. — Mal si ich vidieť, hahaha!
    </p>
    <p>
     — A čo takého? — spýta sa jej muž bez bližšieho záujmu.
    </p>
    <p>
     — Zišli sme včera s otcom dolu. Vieš, po povinnosti… Večer hľadám ti otca v hostinci Ku
         krinolíne. Otec bol niekde u Galassyho pri kartách. Čo robiť? Nájdem si počestnú spoločnosť
         pánov advokátov a ostanem s nimi. Ale mal si ich vidieť!
    </p>
    <p>
     — Nono, veď už vrav, — chce jej Kamo urobiť po vôli. — Teda čo?
    </p>
    <p>
     — Oni ti ma traktujú vínom, šampanským, cigaretami… A potom, len vraj či vydržím s nimi
         tancovať.
    </p>
    <p>
     — A ty?
    </p>
    <p>
     — Utancovala som ich na smrť, starých i mladých. Takí boli napokon ani vechte, hahaha! —
         zazvoní smiechom. — A skúsiť, ako sa majú páni zabávať, pozvala som ich na revanš.
    </p>
    <p>
     — Na revanš?
    </p>
    <p>
     — Áno, na revanš.
    </p>
    <p>
     — A kam?
    </p>
    <p>
     — K nám, do Žajdlíc. A dokázať ti, že ťa mám rada, prídem s nimi za tebou.
    </p>
    <p>
     — Na Machník? — navyknutý na zvláštne kúsky svojej ženy, prijíma to manžel bez
         akéhokoľvek údivu.
    </p>
    <p>
     — Na Machník, — prisvedči Gaby, — do huty.
    </p>
    <p>
     — Kedy?
    </p>
    <p>
     — Pozajtra! Prosím ťa, — ovinie mu ruky okolo hrdla, — povedz pánom, nech zriadia tú
         zábavu, čo mi už dávno sľubujú — v kasíne. Jesť, piť, všetko bude! Povieš?
    </p>
    <p>
     — Keď si tak želáš?!
    </p>
    <p>
     — A vieš, rada by som tých nadutých Klátovčanov poriadne nadratviť. Spravíte to, páni,
         tak — všetky dámy budú do polnoci zadané. Nech by sa dotiaľ páni advokáti ani nedostali do
         tanca. Dobre?
    </p>
    <p>
     — Výborne! — počína baviť i Kama, ktorý, zdá sa — má pre žart asi viac zmyslu ako pre
         ženu. — Uvidíme, čo si počnú!
    </p>
    <p>
     — Uvidíme!
    </p>
    <p>
     — Po zábave pôjde sa na vychádzku ku Kaštieľu. Vyžmýkame ich, že si zapamätajú, hahaha!
    </p>
    <p>
     — V poriadku, — pobozká si Kamoško ženu a na bričke o jednom koni pohne na Machník do
         huty za prácou.
    </p>
    <p>
     Gaby vyprevadí muža na ulicu. Chvíľku hľadí za odchádzajúcim.
    </p>
    <p>
     — Mara, — zavolá potom do dvora. — Dievča, kde si?
    </p>
    <p>
     — Tu! — vyjde dievka z chlieva, kde kydala spod svíň. — Čo sa páči, milosťpani?
    </p>
    <p>
     — Zájdeš do Gejzov, i do Imrov, — nakladá jej vážne. — Povieš, nech napozajtre
         neodchodia nikam. Prídu nám hostia z Klátovca. Nezabudneš?
    </p>
    <p>
     — Čo mám husiu pamäť? — otrasie sa Mara a už i siaži boso, s nohami od hnoja ani v
         papučiach.
    </p>
    <p>
     Pani Gaby zájde si zasa hneď k starým všetko usporiadať. V krčme je viac ľudí, ako býva
         o tomto čase. Sú to starší, ctenejší gazdovia a niekoľko žien i detí. Chlapi, postávajúc,
         pijú, fajčia a diškurujú o akýchsi vážnych veciach, čo ich od furmanky i od poľa držia
         práve doma. Nedarí sa im ešte najhoršie. Na ohromnom Galassyho panstve dosiaľ je vždy
         práce. Tu sa hora rúbe, tu sa robí na pílach až po Skalčany. Treba zvážať drevo, i dosky a
         laty. Niečo sa zvezie na Ryčave, ale ostane dosť i na kolesá. Potom tu je huta na Machníku.
         Železná ruda sa musí sem dovážať z ďalekého Baniska. Na to sú, pravda, aj iné obce, od
         Marušova až po Drgáče. Ale prví sú vždy Žajdličania. Starí Gáblik, už i pomocou svojho
         zaťa, Kolomana Krupovského, vie si vždy usporiadať u správy huty, aby sa mu dlžníci mohli z
         času na čas ako-tak povyplácať.
    </p>
    <p>
     No je aj iný prameň príjmu. Amerika! Žajdličan, ak mu je tu priúzko, alebo sa mu nechce
         obrábať skalnaté otcovské roličky, rozhádzané sem-ta v najrozličnejších tvaroch, vykoná si
         pas, rozlúči sa s mladou ženou, prípadne i s deťmi, a ide. Takých je zo Žajdlíc za morom
         vyše sto, a to chlapov v najlepšej sile. Ženy dostávajú peniaze v listoch, poštou, i na
         banku v Klátovci. Niektoré si splatia dlh, odložia, iné zas — a to pekným počtom — naučili
         sa nevariť. Kupujú si biely chlieb, klobásy, najprv sladké a neskoršie i to najtuhšie.
         Všetko to dostať iba v krčme u pána Jána Gáblika. Peňazí teda jest, keď i nie z
         rozdrobených hospodárstiev. Ak v ktorom stavaní práve chýba groš, pokladníčka Jola zapíše
         to do lajstra a nameria i odváži. Rozumie sa, obrat je takto báječný. Aký div, keď
         klátovským židom dobre oči nevypadnú pri pohľade na to. Také Žajdlice, a jedna licencia!
    </p>
    <p>
     Jani báči, ako ho menuje celé okolie, nerobí si z tej závisti veľa. Udržuje styky s
         pánmi, najmä s jeho osvietenosťou všemocným pánom grófom Galassym. Koná si svoje obchodné
         veci, o ostatné sa nestará. Čo sa má i starať? Do Žajdlíc prišiel ako chudák a počiatočník.
         Ale práce sa nebál, ani podnikania. Žena, pani Eva, priniesla mu od Hrvoľcov niečo groša. A
         on sa skoro naučil, že dobré priateľstvo je niekedy viac ako veľký kapitál. Takto prevzal
         krčmu od Galassyho so všetkými zaviazanosťami. Najprv predal málo, lebo v Žajdliciach žilo
         sa len z roličiek a nebolo groša. Žajdlický chotár mohol totiž stačiť obci pred rokmi, keď
         bola polovica obyvateľov. Teraz je obyvateľov ako v nejakom meste, vyše štyri tisíc. Sudy
         všelijakého nápoja, čo uložil do priestrannej pivnice, videl, majú ohromnú príťažlivosť. —
         To je moja strojáreň na výrobu magnetovej energie, — vravieval žartovne neraz, keď poznal
         veľkú moc alkoholu na pánov i na sedliakov. Ale čo i najlepší magnet, keď nemá čo
         priťahovať? Zašiel teda za pánom osvieteným. Vykonal vždy pre Žajdličanov prácu. Prišiel
         groš do obce a sypal sa cez jeho krčmu rovno do jeho kasy. Sypal sa vždy hojnejšie a sype
         sa i teraz. On neničí svojich odberateľov, i keď im napožičiava. Poradí im, počká, i
         pomôže. Vie, všetci robia na neho. Keby ich poničil, nerobili by. Tak sa zakúpil do svojich
         štyroch domov. Zakúpil i do poľa a lúk, hoci len pod mierou. Ináč majetok sa mu množí, že
         počtu nevie. Len keď vidí, že sedliak sa topí, povie mu: — Ale, Mišo, čo sa takto trápiš?
         Ja som nie fiškál, ani banka. Nepošlem ti exekúciu. Dlžný si mi dvesto zlatých, vieš — zo
         svadby, krstenia a pohrebu. Tá zemička, čo máš na Klinoch, sotva stojí sto. Prepíš mi ju, a
         budeme kvit! Dobre?… A gazda je rád. Poďakuje sa a prepíše. Takto nemá Gáblik predbežne ani
         nepriateľov v obci. Všetko sa robí u neho, všetko je za neho. Čo povie, platí. Čo sa má
         teda vystarávať? I dnes povedal chlapom: — Ak budú voľby, pôjdeme s osvieteným pánom! —
         Pôjdeme! Ako inak? — A kým pôjdu, môže doktor Jakub Gelb dobývať Ryčavu! — uškrnie sa Jani
         báči ako nejaký dynasta, sám v sebe, a po prekartovanej noci utiahne sa do zadnej izby
         schrapnúť si chvíľu.
    </p>
    <p>
     V krčme sa zatiaľ zbierajú sedliaci. Tu je i richtár Bunkovčík, zavalitý, s lalôčkom pod
         bradou. Nechýbajú ani jeho druhovia, gazda Bachela a výtržník Dudroš. Ostré črty, veľké
         nosy, oči blčiace od nápoja. Všetci sú na čomsi rozčúlení a kričia jeden nad druhého.
    </p>
    <p>
     Čo ich za robotného dňa zdržiava doma, nie sú ani voľby, ani odpredaj urbárnej hory. O
         čom sa práve radia s richtárom, to je banka, klátovská Úverná banka. Táto humánna
         ustanovizeň vyzvala všetkých svojich dlžníkov v Žajdliciach, ako i na celej Ryčave,
         usporiadať si závislosti, splácať a predlžovať zmenky.
    </p>
    <p>
     — No, počúvať! — tíši rozkričaných richtár, Adam Kochel Bunkovčík. — Tie papiere máte na
         to, lebo banka nechce mať svoje požiadavky na obligácie, ale na veksle. Ale to je jedno, —
         vysvetľuje pri pozornosti ostatných. — Páni ako páni, a papier ako papier. Podpísať to
         majú: na prvom mieste prijímateľ, potom prvý žírant a pod neho druhý žírant. To je všetko.
    </p>
    <p>
     — Bohuprisám, ešte je to ta, — poškrabe sa krátky Juro Gombáľ Bachela za uchom, — keď na
         taký zdrap papiera páni dajú niečo.
    </p>
    <p>
     — Podpíš mi to, — predloží mu hneď zmenku vychudnutý Maco Dudroš. — Na tristo, no! —
         behá mu ohryzok hore-dolu. — Liter platím.
    </p>
    <p>
     — Za liter, prečo nie? — uškrnie sa Bachela. Vezme pero do ruky a podpíše.
    </p>
    <p>
     — A to je dobrý podpis, — bafne richtár zo zapekačky. — Na ten v banke dajú.
    </p>
    <p>
     — I mne podpíš! I mne! — naťahujú sa ruky, predkladajú sa zmenky.
    </p>
    <p>
     Podpisuje Bachela, podpisujú aj iní.
    </p>
    <p>
     — Mne na päťsto! — Mne na osemsto! — Mne na dvesto! — ozývajú sa hlasy.
    </p>
    <p>
     A zmeniek jest i černidla jest. Podpisuje sa, len milá vec. Fajčí a pije sa pritom.
    </p>
    <p>
     Napokon vytiahnu zmenky i richtár, aj sám Bachela, prvý gazda v dedine. Podpisujú si
         navzájom a smejú sa na pánoch, že peniaze dajú na to.
    </p>
    <p>
     — A ja som bol u kmotra, — vykladá červenák Martin Mlatec. — Nebol doma. Kmotra vraví:
         Veď je tu chlapčisko! Ono už chodí do školy. Vie i písať, nech ti to podpíše za otca! Aj
         som tak spravil, a je to…
    </p>
    <p>
     — No, nie je ešte najhoršie na svete, — pohmká si richtár, ktorý už tiež dosť
         napodpisoval, — keď si chudobný človek takto môže pomôcť! — zdvihne pohár a zazdravká: —
         Nech nás pán boh živí!
    </p>
    <p>
     — Pán boh uslyš! — Pán boh uslyš! — prevaľujú chlapi poháre na hlavu, traktujúc sa, ako
         kde je všetko v poriadku. O chvíľu ozve sa z dymu a hluku spev:
    </p>
    <p>
    </p>
    <p>
    </p>
    <l>
    </l>
    <l>
     Nebojmeže sa my, chlapci Žajdličania,
    </l>
    <l>
     len nech máme za čo piť až do skonania!
    </l>
    <l>
     A keď i smrť príde, nás ver’ nepredesí.
    </l>
    <l>
     I ju ponúkneme: Starká, chlipniže si!
    </l>
    <l>
    </l>
    <p>
    </p>
    <p>
    </p>
    <p>
     To je už hej pesnička! — pochvaľuje si richtár.
    </p>
    <p>
     — To je! — prisviedčajú, fajčiac, Bachela i Dudroš, ktorí dávno zabudli na včerajšie
         klbčovisko a sú už zasa ani reťaz.
    </p>
    <p>
     Medzitým chodia dnu i von ženy a deti s krpkami, fľaškami i pletenými demižónikmi.
    </p>
    <p>
     — Dajte mi dve deci sladkého s rumom! — postaví strapaté chlapčisko fľašu na pudľu.
    </p>
    <p>
     — A mne tri deci roztopčínu, — pýta si mladá nevesta žhavých očí ani uhlíky.
    </p>
    <p>
     — Mne dajte do tohto demižónika tej zdravej, — vraví žena v strednom veku, ovisnutých
         pŕs a vypuklého brucha. — Starý mi nechce ísť kosiť, kým mu nedám…
    </p>
    <p>
     — A ja chcem pre seba do rumplíka, — otrčí skoro prázdne ďasná totka Kulbaska, žena ani
         usušená hruška, navyknutá už i na najtuhšie. Keď jej nalejú, namieša do toho korenia i
         papriky a jedným šmahom prevalí na hlavu. O chvíľu už podskakuje i halačí pred chlapmi:
    </p>
    <p>
    </p>
    <p>
    </p>
    <l>
    </l>
    <l>
     Hreje ono, hreje, aj to pálenčisko,
    </l>
    <l>
     ale mladá žena — žeravšie ohnisko… ichu-chú!
    </l>
    <l>
    </l>
    <p>
    </p>
    <p>
    </p>
    <p>
     Gejza nestačí nalievať, napudrovaná, voňavá Jolana odberať peniaze, prípadne značiť do
         lajstra. Keď má pokladníčka trochu pokoja, koketuje so šéfovým synom. Ak Gejza vyjde,
         navíja si bavlnu do klbka, miesto papiera vezme si z pokladnice desiatku, teraz práve
         stovku, a navíja na to. Tu je nie obchod, ale veľkoobchod. Takú maličkosť nik nezbadal a
         nezbadá. Krčma sa vyprázdni, a hneď je zasa plná. Jednému treba na furmanku, druhému na
         kosbu, tretiemu na svadbu, štvrtému na pohreb… Tak to ide.
    </p>
    <p>
     Ak počerný Gejza nestačí nalievať, oberučná Júla nestačí vynášať nápoj z pivnice, tu
         stáča urastený, no cintľavý Imro, ktorý je tvárou na otca, očami na mater, ale i so sestrou
         Gabou dravých sklonov. Fondom svojej mladosti nehospodári vôbec. Rozhadzuje ho na všetky
         strany. Zájde si do Pešti za Gejzom, ktorý tam najradšej kartuje. Keď sa vybúri, príde
         domov. Obyčajne — nie sám. Nedávno priviedol si so sebou okatú, drobnú židovčičku, Dinu, čo
         i teraz býva v jeho domci. Ináč sa rád pobaví i so sedliačkami. Medzi tými sa nájde v
         Žajdliciach dosť švárnych, kypriacich mladosťou a zdravím. Kedysi ich vraj bolo urastených,
         pekných viac. Dnes ich je menej. Akoby sa zrodili. I chorých je viac. Ale Imro, aký je
         cintľavý, tak sa ľahko zapáli. Ak má niečo v hlave — nepreberá. Len nech je to žena!
    </p>
    <p>
     Ani teraz nie je inak. Pivnica je ohromná. Sudov v nej a sudov. Pozerá na tie tmavé
         zruty, kým je Jula hore s nádobami. Zdá sa mu, otec má pravdu, keď spomína, že sú to
         stroje, vyrábajúce nezdolnú energiu, príťažlivú pre celé Žajdlice. Tá sila vytiahne z domu
         sedliaka, vytiahne gazdinú, nevestu, všetkých, až po malé decká. Vytiahne i kravu zo
         stajne, hlavnicu spod hlavy, roľu z pozemkovej knihy a čo všetko! Mení to na peniaze,
         strieborniaky, bankovky. Peniaze sa sypú dňom i nocou, do železnej truhlice hen za tým
         sudom sa sypú. Kľúč od nej je pod tretím sudom z horného kraja. Všetci z rodiny vedia o
         tom. Schodia sem, odomknú a naberú si, koľko komu treba. Nik sa na to nedopytuje. Nik
         nevyhľadáva. Je z čoho!
    </p>
    <p>
     — Dobrá mašina! — uškrnie sa Imro a sucho zakašle. Podíde k tretiemu sudu odhora,
         vyberie kľúčik, otvorí pokladnicu a natíska si do vrecka bankoviek. — Zídu sa! — prejde na
         druhý kraj pivnice, kde sú najjemnejšie vína v pečatených fľašiach. Siahne po jednej,
         otvorí, ochutná. — Šampanské… dobrá mašina, eh!
    </p>
    <p>
     Keď zíde Jula s prázdnymi nádobami, podá fľašu i jej.
    </p>
    <p>
     — Na, dievča, vypi si! Také si ešte nemala v ústach.
    </p>
    <p>
     Jula sa najprv zdráha. Vie, u pánov nič je nie zadarmo. Ale zvedavosť ju dráždi. Vezme
         parádnu fľašu, priloží k ústam a vtiahne plným dúškom.
    </p>
    <p>
     — Dobré? — hlce jej prekypujúce zdravie Imro podivným pohľadom. Nikdy si predtým
         nevšimol túto oberučnú dievku. Zdala sa mu len ohyzdnou, poďobanou ťapou. Ale teraz ho
         dráždi každým pohybom. I tie bucľaté ruky a veľké nohy ho dráždia. Jej široká vyčervenená
         tvár je mu celkom peknou a prv prázdny pohľad — teraz dráždivým a zvodným. — Chutí ti,
         Jula?
    </p>
    <p>
     — No!
    </p>
    <p>
     — Tak si upi ešte!
    </p>
    <p>
     A ona poslúchne. Mladý pán sa usmieva jej, ona jemu. Pošteklí ju — ona sa chichoce.
         Chichoce sa i on. Chichocú sa obaja. Z krčmy ozve sa akýsi stupňovaný krik.
    </p>
    <p>
     — Otec, poďte domov! — počuť ostré, chlapské slová. — Musíte! Prídeme o všetko!
    </p>
    <p>
     — A čo mňa? Kto mne? — píli zachrípnutý hlas richtárov.
    </p>
    <p>
     — Ja som si pánom na svojom, a nikto iný, vieš?
    </p>
    <p>
     — Už sa berte domov! — preniká zas ten prvý rozkazom. — Mať sú nám na posteli, a vy tu!
         Hybajte, lebo vás vezmem ako šup na plece…
    </p>
    <p>
     — To je richtárov Martin, — chichoce sa Jula ešte vždy, a ani nevie, na čom. Keď ju to
         len má na smiech. — Hej, Martin je to! Najkrajší mládenec v dedine. Počkajte, mladý pán,
         tam sú i môj tatko, — vzchopí sa naraz, — idem pozrieť, čo sa robí!
    </p>
    <p>
     — Idem ja, — zaskočí ju Imro, podráždený, až sa mu nozdry zachvievajú. — Ja idem, —
         pobehne k dverám, ale zrazu — miesto aby šiel — pivnicu zavrie a kľúč v zámke…
    </p>
    <p>
     Nastane tma. Ani sudy nevidieť, ani fľaše. Iba ich moc cítiť, rozkazujúcu, príťažlivú,
         hroznú, démonickú moc…
    </p>
    <p>
     Hore v krčme je trma-vrma. Martin, počerný, urastený, svalnatý mládenčisko, chytí otca
         popod pazuchy a vlečie ho domov. Na veľký hluk vyjde zo zadnej i krčmár Gáblik a, hundrúc,
         obzerá sa ospalo. Na prahu stojí i Gaby. Hľadí za Gombáľovci, zahryznúc sa zrakom do mocnej
         Martinovej postavy. Scéna ju nezaujíma. Takých od detstva videla tu dosť. I pikantnejších.
         Neraz vyvliekla odtiaľto mať syna alebo nevesta mladého muža. Čo len to!
    </p>
    <p>
     — Ale ten Martin, ten Martin! — zažiaria jej hlboké nebové oči neskrotným plameňom. — Z
         toho by už bol frajer!
    </p>
    <p>
     Zrazu sa spamätá, vojde do predsiene. V krčme, vidí, pije sa ako prv. O jedného viac, či
         menej, čo je to? V dyme a smrade inkasuje Jolana, zapudrovaná až na fialovo. Klbko bavlny
         už navila, i odložila si ho. Gejza meria — nalieva. Ale o chvíľu nemá z čoho merať.
    </p>
    <p>
     — Jula, Jula, — skrútne sa Gaby a vyjde na dvor. Zabočí k pivnici. Chytí sa kľučky. Tá
         cvakne, ale dvere sa neotvoria.
    </p>
    <p>
     — Zamknuté? Ale, Jula, — zavolá tak, aby pochopili, — pálenky nieto!
    </p>
    <p>
     O chvíľu zaškrípe kľúč. Vo dverách pivnice stane Jula s nádobami v rukách. Rozpačito
         díva sa na Gaby a sprosto sa smeje.
    </p>
    <p>
     — Veď si len ohyzdná! — hodí jej pani do očí.
    </p>
    <p>
     — Čo ja môžem za to? — mykne prosto plecom.
    </p>
    <p>
     — A kde je Mara?
    </p>
    <p>
     — Išla s paňou do dediny.
    </p>
    <p>
     — A pani kam šli?
    </p>
    <p>
     — No, kam? — uškerí sa Jula drsno. — Kam chodievajú. Išli po chalupách. Iste budú niekde
         u Kochelov. Richtárka sú chorá.
    </p>
    <p>
     — Tak bež! — ohriakne sa na dievku. Vtom z hlbín pivnice blysnú bratove oči vyzývavo,
         akoby nič. — A ty, Imro, — pohodí mu ironicky, — nemusíš si inokedy Julu zamykať v pivnici.
         Nikto ti ju neukradne! Veru nik.
    </p>
    <p>
    </p>
   </div>
   <div type="chapter">
    <head>
     4
    </head>
    <p>
    </p>
    <p>
    </p>
    <p>
     Pani Eva Gábliková, rodená Hrvoľcová, pochodí z dobrej ryčavskej rodiny. Vydala sa z
         lásky, proti vôli rodičov, za prostého mäsiarskeho pomocníka. Z dedičstva dali jej
         preddavok. I to bolo už na slušný podklad — podnikať. Prišli do Žajdlíc a prevzali
         Galassyho krčmu. Jani bol driečny chlap a nie zlý človek. S ľudom vedel zaobchodiť. Ona
         zas, i popri deťoch, ochotne pomáhala mužovi v jatke i pri čapovaní. Deti mala rada a ťažko
         niesla, keď jej umierali. Ale ešte ťažšie jej, že sa zo živých ani jedno nepodalo na ňu
         povahou. Všetky tri sú na neho, svojvoľné a náruživé. Na mužovu prudkú povahu navykla. Už
         pred rokmi pocítila, že mu pre svoju málokrvnosť a chorľavosť nevyhovie. Čože, taký chlap —
         na mäse a víne! Vedela o všetkom, čo sa v dome robí a poručila to do vôle božej. Ale čo
         vidí u detí, to ju nesmierne trápi.
    </p>
    <p>
     — Čo len bude z nich? — pomyslí si neraz.
    </p>
    <p>
     A ešte čosi leží jej, ani ťažký balvan, na svedomí. Neušlo jej, ako si muž zakladá na
         strojárni v pivnici, plnej fliaš a sudov, kde sa vyrába príťažlivá, magnetická energia.
         Všíma si, čo tá démonická moc robí z celých Žajdlíc. Pamätá tých ľudí pred tridsiatimi
         rokmi. I tie chalupy pamätá. Domce sú, ako boli — drevené, so slamenou strechou, drobnými i
         nakrivenými oblôčkami. Ale ľudia, tí sú iní. Celkom iní! Kedysi bolo biedy, lenže chlapi
         boli krajší, zdravší, červených líc. Ženy a dievky chodili čisto v peknom žajdlickom kroji.
         Dnes sú špinavé. Ani chorôb nebolo tak veľa, ani pravôt, bitiek, vrážd a všelijakých
         zločinov. Dnes sú ľudia zlí. Nerobia si dobre. A keď je s nimi bieda — preklínajú. Tak
         hnusne preklínajú! I pred ich krčmou kľakol už nejeden sedliak a nejedna sedliačka s
         kliatbou, aby na nich, Gáblikovcov, ani slnko nesvietilo! Muž nedbá na to. Okríkne
         odvážlivcov, a je! Také scény sú na Ryčave všade. Aj inde sú. Ale jej až srdce krájajú tie
         hrozné slová. Vidí, obrat rastie. Závratne rastie. Do železnej truhly v pivnici sype sa
         groš, sype. Nik jej nepredpisuje, koľko si smie vziať. No, čo z toho? Čím je obrat väčší,
         tým je viac i samopaše a hriechu v dome. Čím je viac kapitálu a bohatstva, tým viac kliatby
         sa rúti na celú rodinu. Ona nemôže na to hľadieť, ako muž a deti. Ju morí svedomie dňom i
         nocou za všetkých. A keď stačí, zoberie sa, pojme z dievok Maru či Julu. Niekedy i obidve.
         Naloží im do košov zavárania, pečiva, šiat i liekov — zo svojej domácej lekárničky. Takto
         vystrojená zájde do chalúp, kde sú chorí alebo pomoci potrební. Niečo ju ženie, núti —
         čím-tým hojiť rany, čo — tuší — i tá démonická moc, vyžiarujúca neviditeľne z ich pivnice,
         spôsobila.
    </p>
    <p>
     I teraz prejdú s Marou od Komprdov na Močidlách niekoľko chalúp. Starý si ľahol, mladí
         sú všetci doma, — opatria ho. Ona môže za chvíľu prejsť po dedine. Kade ide, všimnú si ju
         deti. Pobehnú k nej s úsmevom, dôverne.
    </p>
    <p>
     — Tetuška, poďte k nám, — vraví jej ružové dievčatko, strkajúc si ešte prštek do úst,
         oblečené do kroja ako chutná bábika. Vyšívané oplecko, červeným pretkávaná zásterka a rožky
         na hlave, pestručké rožky, spod ktorých blysnú na ňu veľké sivé oči. — Poďte, — chytí ju
         smelo, ako známu, za ruku. — U nás je toľko žien!
    </p>
    <p>
     — Á, Hanička, — pozná pani dievča svojej častej pomocníčky v domácnosti, Hany Nechtáčky
         Dudrošovej. Slamenej vdovice, akých je v Žajdliciach vyše sto; ich mužovia odišli za more
         vyrábať kus chleba. Mladá je ešte a výborná kuchárka. Ak kto vie ulahodiť i starému
         Gáblikovi, to je ona. A sa jej to i poriadne vypláca. — Vravíš, doma je mamka?
    </p>
    <p>
     — Doma.
    </p>
    <p>
     — A kde ti je otec? — dovráva sa s deckom, hoci vie, kde je.
    </p>
    <p>
     — Nuž v Amerike.
    </p>
    <p>
     — A čo tam robí?
    </p>
    <p>
     — Zarába peniaze.
    </p>
    <p>
     — A pošle i vám?
    </p>
    <p>
     — I teraz nám poslali! — pochváli sa Hanka. — Mamke, mne i Adamkovi.
    </p>
    <p>
     — Máš i bračeka?
    </p>
    <p>
     — Mh! — prikývne bielou vlasatou hlavou. — Poďte, ukážem vám ho v plachtici!
    </p>
    <p>
     Pani ide, kade ju Hanka vedie. Mara s batôžkom na chrbte a s košom v ruke kráča za nimi.
         Niekde ju pristavia ženy, čo perú na potoku. Zvedavosť zdvihne strojné hlavy, prizdobené do
         končita vyšívanými rožkami. Keď im posunkom dá znak, kam idú, poprikyvujú si, pohodia čosi
         z jedného brehu na druhý a perú ďalej.
    </p>
    <p>
     Hanka drží tetušku pevne za ruku. Kráčajú hore hučiacim, rozkypeným potokom, obrúbeným
         ošklbanými vŕbami. Prejdú cez lavice, potom pomedzi chalupy, stajne a hnojištia.
    </p>
    <p>
     — Tu bývame my, — ukazuje dievča na novú murovanú chalupu, vedúc ich popod obloky. Oblok
         do dvora je otvorený. Páchne z neho varenou pálenkou a vybuchne rozpustilý spev:
    </p>
    <p>
    </p>
    <p>
    </p>
    <l>
    </l>
    <l>
     Aké, Hana, vzdychy, aké žaloby?
    </l>
    <l>
     Veď ti Adam v Amerike zarobí.
    </l>
    <l>
    </l>
    <l>
     Za dobrý groš do fľašky i do misy.
    </l>
    <l>
     Hana naša, nebuď hlúpa — uži si!
    </l>
    <l>
    </l>
    <p>
    </p>
    <p>
    </p>
    <p>
     Pani Gábliková nie je tu prvý raz. Pozná Nechtáčkin dom, je na ňom dosť dlhov, ktoré
         išiel Adam Nechták odrábať do sveta. Len uvažuje, ísť, či nejsť ďalej, keď je tam dnes
         všeličo na kope. Bucláčka Mara uškŕňa sa, mykajúc batohom podľa nôty. Pozná tú pieseň. To
         je pre Amerikánky, ako menujú v Žajdliciach opustené ženy, ktorým mužovia odišli do
         Ameriky. Sú to veselé stvory. Niektoré z nich vo dne, niektoré i v noci. Dudrošovie Hana je
         taká i vo dne i v noci. Neraz plašia od nej mládencov. I listy idú do Ameriky, bezmenné
         listy — ako gazduje doma s dolármi. Ale čo ona môže, keď má takého dobrého muža? I vynadá
         jej v liste, a hneď zasa pošle peniaze.
    </p>
    <p>
     — Ach, pani veľkomožná, — víta v pitvore prichádzajúcich mladá žena. Tvár jej blčí
         ohňom, oči kamsi bežia. — Nech sa páči bližšie.
    </p>
    <p>
     — Čože ty tu, Hana? — vojde Gábliková do izby, plnej žien. Na stole veľký hrniec
         hriateho, len tak sa z neho parí! Poháriky, klobásy a biely, bielučký chlieb. Niekoľko žien
         sedí okolo stola, iné sú už tam rozvalené na posteli i pod pecou. A všetkým blčia tváre,
         všetkým blúdia oči a nakrivujú sa ústa, kým decko vyrevúva z plachtice. — Azda robíš
         pohrebník? — pichne pani gazdinú.
    </p>
    <p>
     — Ešteže čo! — nepríde Hana do rozpakov. — Spravili sme si dobrý deň, — vezme smidku
         chleba, namočí do pálenky a strká rozkričanému decku do ústok. — Na, nerev! — okríkne syna.
         — Uč sa od mladi! Maj i ty dnes sviatok! — A prevaľujúc oči, obráti sa k panej: — Nech sa
         páči s nami!
    </p>
    <p>
     — Ďakujem, — odťahuje sa Gáblička, hoci ju Hanka silou-mocou ťahá pozrieť Adamka v
         plachtici. — A vy, — obzrie sa po ženách, — nemáte dnes nijakej roboty?
    </p>
    <p>
     — Robota neujde, hahaha! — chichocú sa ženy.
    </p>
    <p>
     — Hej, ale deň ujde — robotný deň!
    </p>
    <p>
     — Zajtra bude druhý! Dosť sa narobíme!
    </p>
    <p>
     — Starý mi poslal niečo z Ameriky, — vysvetľuje Hana udivenej panej celkom nevinne. —
         Povolala som rodinu, sestry, kmotru, švagriné, sesternice, — usmievajúc sa sladko, nalieva
         z hrnca varechou do pohárika, — na jeho zdravie! Nech sa páči s nami! Dobrá je!
    </p>
    <p>
     — Nemôžem! — odtíska pani pohár od seba.
    </p>
    <p>
     — Veď je od vás, — ponúkajú ženy. — Od vás veru!
    </p>
    <p>
     — Hoci, — pichne ju čosi okolo srdca, — hoci je!
    </p>
    <p>
     — Hnusíte sa nás, — hľadia na ňu v nedorozumení, ako len môže ohrdiť takú dobrotu! —
         Mara, Komprdka, na, — tisnú pohár dievke. — Ty si ako my. Oblizni, dobrá je!
    </p>
    <p>
     A ona by si i chlipla. Vidieť jej to z očí. Ale nechce si paniu nahnevať.
    </p>
    <p>
     — Ani ja nechcem, — mykne plecom zvysoka. — Nie!
    </p>
    <p>
     — Hana, keď si už chcela, mohla si radšej obed navariť, — zdržiava sa pani Eva nevyčítať
         im. — Mohli ste mať dobrý obed za to.
    </p>
    <p>
     — Veď máme, — chichocú sa ženy. — Pekný biely chlieb, klobásu… Dobrá je… od vás!
    </p>
    <p>
     — Poďme, Mara, — pozrie pani Eva na dievku. V druhej chvíli sú už na dvore. Ponáhľajú
         sa, akoby ich hnal.
    </p>
    <p>
    </p>
    <p>
    </p>
    <l>
    </l>
    <l>
     Za dobrý groš do fľašky i do misy.
    </l>
    <l>
     Hana naša, nebuď hlúpa — uži si!
    </l>
    <l>
    </l>
    <p>
    </p>
    <p>
    </p>
    <p>
     Samopašný spev a chichot nesie sa za nimi.
    </p>
    <p>
     Gábliková posporí krokom, keď to nechce počuť. Márne! Chichot rozváľaných žien zavŕta sa
         jej hlboko do duše. I tie pohľady, blúdiace sem-ta ako pomýlený reflektor. Chytá ju to
         rovno za srdce. Cíti, zodpovednosť za to je na ich krčme, na ich pivnici, plnej sudov a
         fliaš. Na jej mužovi, deťoch, i na nej samej…
    </p>
    <p>
     Vojde do niekoľkých chalúp. Za ňou Mara s batohom na chrbte a v ruke s košom. Všade sa
         jej niečo uľahčí. Biedy je a biedy. I choroby, a to všelijakej. Rozdávajú lieky, fľaše
         zavárania i šatočky, kde je veľmi treba. Ľudia hľadia na dobrú ženu a ďakujú.
    </p>
    <p>
     — Pomodlíme sa za vás, pani veľkomožná. Pomodlíme, — vravia.
    </p>
    <p>
     Niekde i zaplačú.
    </p>
    <p>
     A pani Eva nechce počuť slová vďaky. Ona vie — to je z ich. To je všetko z ich groša a
         majetku. I viac! Tá strojáreň, čo je v ich pivnici, vyťahuje ľuďom viac, omnoho viacej. Ona
         im vracia z toho omrvinky. Z tisícov haliere, utíšiť svedomie, aby nekričalo.
    </p>
    <p>
     Na Hornom konci zarazí ich srdcervúci krik. Vzduch štiepa ženský hlas, akoby vraždili
         človeka. Pred Perecovie chalupou detí a detí. Ľudia vychodia na priedomie a dívajú sa. Ženy
         zalamujú rukami.
    </p>
    <p>
     — Čo je, deti? Čo sa robí?
    </p>
    <p>
     — Ujec Perec Dudrošovie opitý prišli z krčmy. Teraz tetku bijú.
    </p>
    <p>
     Na podstení zvíja sa žena na zemi. Kosť je len a koža. Šaty dotrhané, vlasy pochlpené.
         Sadne si, vezme si hlavu do dlaní a narieka.
    </p>
    <p>
     — Čo ti je, Zuzka? Čo?
    </p>
    <p>
     — Zabije ma, za-bi-je-é! — ani sa nepozrie, len ňou myká, akoby sa jej už srdce malo
         puknúť. — O všetko prídeme! Všetko stačí preliať dolu tým gágorom. Bodaj toho pán boh
         skáral, kto ten nápoj vymyslel! I toho, kto ho meria. Nech ho slnko neosvieti! Nech ho tá
         zem nenosí! Nech uvidí svoj majetok navnivoč, i svoju rodinu, ako ja dnes svoju! Bože môj,
         bože môj…
    </p>
    <p>
     Z pitvora počuť buchot a tresk hrncov. I oplzlé reči a hnusnú kliatbu — bohakrista
         naháňať.
    </p>
    <p>
     — Ničí, čo ešte má, — vravia si ľudia.
    </p>
    <p>
     — I tak mu to príde všetko na bubon!
    </p>
    <p>
     Pani Eva len počuje hrozné Zuzine slová. Hľadí na nešťastnú ženu, dodriapanú, dobitú.
         Rada by jej niečo dať. Rada by ju niečím uspokojiť. Nech by len odvolala, čo jej práve
         vyletelo z úst. Nech by povedala, že chce od nej za to sto, dvesto a hoci tisíc zlatých…
         Nech! Len keby tú hroznú kliatbu odvolala! — stojí Gábliková na podstení bezradne ani stĺp.
         Zrazu sa vzchopí a kráča odvážne k pitvorným dverám.
    </p>
    <p>
     — Nechoďte, pani, — kričia na ňu ženy z uhla, — zabije vás! To je zver!
    </p>
    <p>
     Ale ona len ide. Zdnuky znie ešte vždy treskot rozbíjaného náradia. Ju čosi ženie a
         dodáva jej smelosti. Aká je naoko slabá, taká je mocná duchom.
    </p>
    <p>
     — Maco! Maco! — volá od otvorených dverí. — Čože to robíš, Maco?!
    </p>
    <p>
     — Aha, ty panská pľuha, — ozve sa zlovestný rev, — prišla si si po dlh, čo mám na
         rováši? Vyplatím ti, čo je tvoje, prisámbohu, vyplatím…
    </p>
    <p>
     Pani stojí na prahu chladnokrvne, nepohnute. Nedá jej, dať mu niečo, uchlácholiť ho i
         vyhrešiť. Ale vtom — bác! veľký hlinený hrniec tresne do somíka. Črepy z neho padajú jej k
         nohám.
    </p>
    <p>
     — Ja ťa vyplatím!…
    </p>
    <p>
     — Poďte, pani, — strhne ju za sebou červenák, Martin Mlatec. — S ním sa teraz nedá. Až
         sa vyspí, rozplače sa, a bude ako dieťa.
    </p>
    <p>
     Gáblikovú prejme strach len teraz. Obráti sa s Marou a idú späť — dolu dedinou. Deti
         hľadia na ne. I pozdravia sa im.
    </p>
    <p>
     — Aké pekné deti, — stihne pani po tom všetkom zbadať. Iba pred orýpanou školou postaví
         sa im do cesty podivné človieča. Tvár má starú, telo ako chlapec. Uškľabí sa a nastaví
         dlaň.
    </p>
    <p>
     — Daj! Daj!
    </p>
    <p>
     — To je náš piadimužík! — smejú sa chlapci, postrkujúc ho dopredu. — On už bol i na
         odberačke.
    </p>
    <p>
     — Nevzali ho, keď nemá takej miery, hahaha!
    </p>
    <p>
     — A čí si ty? — podá mu pani kus koláča. — Čí?
    </p>
    <p>
     — Ja… ja… ja… — oči sa mu smejú, keď chce hovoriť a nemôže.
    </p>
    <p>
     — On je hlásnikov. Dobrý chlapec, — uškŕňajú sa kamaráti. — Ani vraj chlapom nebude
         nikdy. Načo? Hahaha!
    </p>
    <p>
     — A ty si čia? — postaví sa Gábliková pri peknom dievčatku. Tváričku má jemnú, očká
         belasé a veľké. — Čiaže si?
    </p>
    <p>
     — To je tej Bachelovie prespanky, — povie dievka Mara. — Nepočuje, ani nevraví.
    </p>
    <p>
     — Pán učiteľ hovoria, — ozve sa jeden zo šarvancov, — kde vraj veľa pijú, tam sú také
         deti.
    </p>
    <p>
     — Pane bože, — zachveje sa srdce pani Evy, — všade len to jedno. To jediné! Akoby
         všetkému zlu v Žajdliciach bola na vine len pijatika! Tie veľké, čierne sudy, tam pod jej
         bývaním! Ach!
    </p>
    <p>
     Takto štvaná svedomím, pristaví sa ešte pred domom, kam sa vlastne vybrala. Je to pekná
         múranica. Na prednej stene skrinka a pod drôtovou sieťkou akási listina. Za skrinkou
         tabuľka s nápisom: Richtár obce.
    </p>
    <p>
     Do tohto domu, z ktorého už vidieť do Gabinho dvora, vojde pani i s Marou. Vystupuje
         isto po kamenných schodíkoch. Richtárka Hana je jej vrstovníčka. Rozumejú si v mnohom. Nuž
         zájde sem neraz.
    </p>
    <p>
     Zarazí ju mŕtve ticho. V pitvore na posteli ktosi spí. To je richtár, ktorého syn
         dovliekol z krčmy pred chvíľou. Nehne sa, leží ani snop.
    </p>
    <p>
     Gábliková ticho zaklope na dvere.
    </p>
    <p>
     — Voľno, — ozve sa mužský hlas.
    </p>
    <p>
     Pani, vojdúc do priestrannej, peknej izby, zazrie mladého chlapa sedieť za stolom.
         Prstami vchodí si hlboko do bujných čiernych vlasov, podoprúc si tak ťažkú hlavu. Keď zbadá
         návštevu, zdvihne čelo, uprie oceľovosivé oči neisto ako vyrušený zo sna.
    </p>
    <p>
     — Pani Gábliková! — zašepne. — Sadnite si, prosím. Ona najprv vyberie z Marinho koša dve
         fľaše zavárania. Postaví ich na stôl… a sadne si.
    </p>
    <p>
     — Spí? — mrkne posunkom na chorú, ležiacu bez pohybu na posteli.
    </p>
    <p>
     — Spí, — prisvedčí Martin, vysoký, ramenatý, pravidelnej tvári, najkrajší mládenec v
         dedine. Nedávno prišiel od vojska. Mal by sa oženiť, ale keď je mať chorá…
    </p>
    <p>
     — A ako je?
    </p>
    <p>
     — Nuž nie najlepšie, — vraví ani nejaký inteligent. — Kedysi ich udreli otec. Od tých
         čias žalujú sa na ľadvie.
    </p>
    <p>
     — A lekár čo?
    </p>
    <p>
     — Azda vraj prídu k sebe, — dusí žiaľ mládenec. — Keby otec boli inakší! Ale oni len
         tak… Nikdy nie sú doma. A to mater doráža, — zvezú sa mu dve veľké slzy po peknej tvári. —
         Doráža veru!
    </p>
    <p>
     Tie dve slzy zvezú sa i jej rovno na dno duše, menia sa na žeravé uhlíky. Gábliková
         pocíti v srdci fyzickú bolesť. Vie, Martin nie je ako otec. Ani ako iní žajdlickí mládenci.
         V krčme ho sotva vidieť. Robí na hospodárstve. Keď stačí, sedí doma a číta. I knihy má hen
         v almárii. I časopis. Pani Eva mĺkvo hľadí pred seba, akoby chcela vyhnúť tomu žalujúcemu,
         peknému mužskému pozoru.
    </p>
    <p>
     — Hneváš sa na nás, Martin? — prehovorí konečne.
    </p>
    <p>
     — Neviem, — stisne Martin plecami.
    </p>
    <p>
     — Keby sme krčmu nemali my, mal by ju niekto iný, — pokúsi sa pani inštinktívne brániť
         stratenú vec. Pokúsi sa pre neho i pre seba. — Mal by ju taký Kohn, Weiss, Schlesinger…
         Prípadne Abrahám Unger alebo Adolf Blumenbach…
    </p>
    <p>
     — Mal, — zvesí Martin hlavu.
    </p>
    <p>
     — A nech nie môj muž, možno je tu nie jedna, ale osem krčiem.
    </p>
    <p>
     — Veď je tak, — zdvihne zrazu mládenec hlavu. — Lenže, pani veľkomožná, nám sedliakom,
         uverte, je to jedno, či nás kvit zničí z rúk žida a či z rúk kresťana.
    </p>
    <p>
     — A je to tak zle? — hľadí na neho placho.
    </p>
    <p>
     — Je, pani! — rozvraví sa mládenec pološeptom, — nezobudiť mater. — Vidím to u nás. Kým
         otec neboli richtárom, málokedy sedeli v krčme. Pracovali sme si, a bolo všetkého. Teraz
         neobsedia doma, a keď — vždy je iba hriech. Mali sme pekný čistý majetok. Dnes kto vie,
         koľko zmeniek žírovali! Koľko narobili dlhu a čo je zo všetkého tohto ešte naše! A tak je
         to z dom na dom v celej dedine… Kedysi Žajdličania mali svoj chotár a čisté grunty. Dnes?
         Nažírujú si jeden druhému. Povedia, gazdovia sme, ale ich gazdovstvo — ak nepatrí dnes —
         bude patriť zajtra Úvernej banke v Klátovci. Ta sa neplatia árendy od svojho vlastného
         majetku… A čo len to! — hľadí Martin panej vždy akosi dravšie do smutných sivých očí. — Ale
         tu sú zvady, bitky, pravoty, hotové peklo, veľkomožná pani…
    </p>
    <p>
     — Ach, — zastonie chorá mať, neotvoriac očí. — Jejej!
    </p>
    <p>
     — A ešte to! Ale, — vstane naraz prudko a chytí Gábličku za ruku, — poďte, ukážem vám
         čosi!
    </p>
    <p>
     Vyvedie ju z izby do pitvora, z pitvora do zadnej, veľkej izbice, kde z holej slamy na
         posteli zahľadí sa na nich dvoje očí spod nízkeho, nizučkého čela. Dívajú sa strnule,
         hlúpo, bez záujmu, ako upretý pohľad dvoch prázdnych dier.
    </p>
    <p>
     — Uh, — zachveje sa pani od hrôzy, zazrúc naraz človieča-opicu. Počula o tomto
         nešťastnom tvore, no nevidela ho ešte. — Uh! Desné!
    </p>
    <p>
     — To je, pani, — hľadí Martin smutne, — čo najviac zožiera našu mater. Nie je ono ani na
         človeka podané. Nevraví, len vrieska. Poje hocičo, i to spod seba. Periny, plachtu nestrpí.
         Znečistí a podriape všetko. Viažeme ho o posteľnú nohu. Ináč utečie ako divé a porobí zle.
    </p>
    <p>
     — Ach, bože, — zakrýva si oči pani Eva. — A to je tiež z toho? — úzkostlivo zastonie,
         čakajúc azda nejakú oslobodzujúcu, zápornú odpoveď.
    </p>
    <p>
     — Z toho, — skloní mládenec bezradne hlavu. — Lekár tak vraví. Ja som sa i dočítal. V
         Žajdliciach prv nebolo, dnes je plno všelijakých mrzákov.
    </p>
    <p>
     Gábliková podá mu ruku a vyjde bez slova. Príduc domov, vrhne sa na pohovku a kŕčovite
         zaplače.
    </p>
    <p>
     — Mama, mamička, — pribehne vtom Gaby za ňou, — čo sa ťa nahľadám! Kde si toľké časy?
         Prídu nám z Klátovca hostia. Páni advokáti. Pohostili ma — sľúbila som revanš. Dobre?
    </p>
    <p>
     — Dobre, Gaby, — odtisne ju nežne od seba. — Len ma nechaj! O chvíľu mi prejde.
    </p>
    <p>
    </p>
   </div>
   <div type="chapter">
    <head>
     5
    </head>
    <p>
    </p>
    <p>
    </p>
    <p>
     Za jasného letného popoludnia tri koče hrčia hore Ryčavou. Obsadené sú kvetom
         malomestskej inteligencie. Na prednom sedia Balkovič s Wernerom, veselý vdovec s
         bezstarostným starým mládencom. Na poslednom zlatá mládež, Janko Ježiak, Jožko Merlan a
         iní. Najviac advokáti. Na všetkých troch fiakroch krúti sa rozhovor okolo jedinej otázky:
         aký čert len väzí v panej Gaby, keď ich tak všetkých vytriasla na tanci?!
    </p>
    <p>
     U Gáblikov zas chystá sa od rána usilovne. Sliepky, husi, morky sa režú, ako kedysi na
         Gabinu svadbu. Vypeká sa v kuchyni a praží, až z toho udiera vôňa o nos i chlapom v
         sedliackej. V Žajdliciach nie je to nič nového. Tu sa bavia neraz inžinieri z huty, i
         lesníci panstva, a kto všetko, so svojimi i nesvojimi paničkami. Niekedy je tu hosťom i
         jeho osvietenosť, gróf Arnold Galassy. Zväčša, ak Jani báčiho potrebuje na niečo. Preto je
         tam dolu pivnica nielen na sprostú pálenku, rum a také. Sú tam vedľa tých veľkých čiernych
         sudov i fľaše prvotriedneho vína a francúzske šampanské najvzácnejšej značky. Pani Eva je
         zas výborná kuchárka, a keď ide o to — na Gáblikovie kolónii nájdu sa vždy i veľmi zručné
         pomocníčky.
    </p>
    <p>
     Gaby, ako pravá dáma, vedomá, že je tu v Žajdliciach so svojimi darmi doslovne zakopaná,
         zrejme — nepracuje. Má dosť starostí sama so sebou — udržať sa pri svojom temperamentnom
         spôsobe života sviežou, duševne pružnou a krásnou. Zato, keď ona má na tom nejaký záujem,
         ona poháňa ostatných.
    </p>
    <p>
     — A ste už hydinu porezali? Ste ju dobre očistili? Už sa pečie?… A zákusky budú, ako som
         vám vravela o tých v Pešti? A torty? A ovocie? Hrozno? Datle? Čierna káva? — pribehne zo
         svojho domu nakuknúť, a zas sa vráti, ak nie pred zrkadlo, tak k nejakému napínavému
         románu.
    </p>
    <p>
     Jej život je sám v sebe najnapínavejší román. Všíma si s vrodeným pôžitkom, ako hrdinky
         milujú. Ak jej niečo zaimponuje, snaží sa to v svojich dobrodružstvách čím skôr napodobniť.
         Ak nie, odhodí knihu s dešpektom, v povedomí svojej cennosti. Ona hľadí na život zo
         stanoviska, čím ju pobaví dnes? Čím zajtra? Čím pozajtre? Svojou náročnou a neskrotnou
         povahou ponáša sa na svojich bratov, Gejzu a ešte viac Imra. Len je prebíjanejšia. Preto sa
         vydala za inžiniera Kolomana Krupského. Vedela, zlievárenská pec tomuto výtečnému človeku
         zviaže pozornosť viac, ako by ona nemohla robiť, čo sa jej páči. Vie, otcovi je to jedno.
         Otec má svoj obchod a svoje styky nahor i nadol. Mame sa to nezdá, ale mama je dobrá, veľmi
         dobrá. Svojej krásnej dcére a jej samopašnostiam nemôže odporovať. Keby i chcela — je
         neskoro. Ju ženie neskrotná, búrna krv. A čo tú krv ženie? Kto by to mohol povedať? Hádam
         hojnosť. Hádam tie čierne sudy ako kolesá ohromného stroja, vyrábajúceho nezdolnú energiu v
         pivnici. Hádam tie! Kto ho vie?!
    </p>
    <p>
     I teraz nejde jej len dať revanš klátovským advokátom. Bavia ju i páni, ako Balkovič a
         Werner, gavalieri s podagrou v nohách. Na nich vidí najistejšie silu svojej podmaňujúcej
         ženskosti, hoci sa ich lichôtkam ozaj iba smeje. Ale tu je i plavý, fúzatý Ježiak. A najmä
         počerný, vlasatý Jožko Merlan, koncipient v kancelárii doktora Jakuba Gelba. Tento mladík,
         čo v hostinci Ku krinolíne vydržal s ňou najdlhšie hafriť, zaujíma ju pre dve príčiny. Po
         prvé — nemôže strpieť hodnejšieho mládenca, kým ho poriadne nenapašme a nevidí ho kľačať
         pri svojich nohách. Po druhé — jeho priateľstvom získa si otca, ktorému nesmierne ide o to
         — vyzvedieť z kompetentného prameňa, čo nového v Gelbovej kancelárii, špeciálne — čo sa
         týka licencií. Preto, keď zastanú koče pred žajdlickou krčmou a z jedného zazrie zostupovať
         i doktora Jožka Merlana, ide hosťom veselo v ústrety.
    </p>
    <p>
     — Ako pekne… ako pekne, páni, — podáva im koketne rúčku, — keď zachováte slovo! Nech sa
         vám páči bližšie! Zavečeriame si a pôjdeme na Machník.
    </p>
    <p>
     — Po čo, milostivá? — pridruží sa k nej sivý Balkovič, pohladiac ju hneď otcovsky po
         rúčke. — Bude tam niečo?
    </p>
    <p>
     — No, iste!
    </p>
    <p>
     — Spoľahnite sa len na milostivú, — pregĺga sliny vedľa kávový, nulkou vystrihaný
         Werner. — Ona nás chce prekvapiť.
    </p>
    <p>
     — Tak je! Tak je! — ozýva sa vôkol.
    </p>
    <p>
     Keď príde čas večere, uvedú Gáblikovci hostí do prizdobenej, priestrannej panskej. Ale
         je stolov a príborov ešte pre raz toľko ľudí. Jani Báči je dobrej vôle. Tyká si so
         všetkými, ponúkajúc ich fajčivom i vínkom. Pani Gaby žiari v peknej belaskavej toalete.
         Rozmarne sa smeje a, pripáliac si voňavú dámsku cigaretu, fúka pánom dym do tvárí. I pani
         Eva nakukne na chvíľu. Tak si to vymienila dcéra. Ale hneď sa i vzdiali do kuchyne.
    </p>
    <p>
     — Koho to všetko pozvali? — strká sudca Ježiak priateľa Joža.
    </p>
    <p>
     — Nestaraj sa, — otriasa si Jožo popol z cigarety, — budú to firmy, hodné našej
         spoločnosti.
    </p>
    <p>
     A ozaj! Sotva si Klátovčania posadajú, vojde Gejza, dlhoročný jurista. Nepríde sám. S
         ním vojde i niekoľko pánov a mladá dáma, štíhlučká, gaštanových vlasov, príjemnej ružovej
         tváričky. Predstavia sa — akoby sa ani nepredstavili. Nik z toho nezmúdrie.
    </p>
    <p>
     — Kto sú to? — spýta sa Jožko Gaby, ktorá mu práve proti sebe označila miesto. — Kto?
    </p>
    <p>
     — Neviem, — spustí na tmavobelasé oči dlhé mihalnice, akoby jej to bolo úplne
         ľahostajné. — To sú Gejzovi hostia, ako vy moji.
    </p>
    <p>
     — Tak?! A tá dáma?
    </p>
    <p>
     — No, to je zas Gejzova priateľka, — usmeje sa Gaby diskrétne. — Čo myslíte, má brat
         dobrý vkus?
    </p>
    <p>
     — Zdá sa mi, — stiahne Jožko ústa, akoby vychutnával čosi, — prištíhla je pre neho. Nie?
    </p>
    <p>
     — I ja myslím. Ale tváričku má peknú. Ani z porcelánu.
    </p>
    <p>
     — A vy ju ani nepoznáte?
    </p>
    <p>
     — Viem, menuje sa Hilda. Nič viacej.
    </p>
    <p>
     — Ako?
    </p>
    <p>
     — U nás je taký zvyk, — nahne sa k nemu tvárou, až silný rumenec presiahne z jej líc na
         jeho tvár. — Kto z nás koho má v svojom dome, to je jeho vec. Privedie si ho k spoločnému
         stolu ako hosťa. Čo je, stroví sa. Potom ideme všetci po svojom.
    </p>
    <p>
     — Zaujímavé, — otvára vypuklé oči zamýšľavý Ježiak, naslúchajúc pozorne ich slovám.
    </p>
    <p>
     — Veľmi zaujímavé, — natiahne až z piateho miesta vychudnuté hrdlo suchý pisár Berki,
         snažiac sa zaujať medzi panstvom čím najmenej miesta. — To je už potom dom! Človek sa tu
         naje, napije i nafajčí do chuti, a nemusí zjaviť ani svoje meno. Hm…
    </p>
    <p>
     Vtom vojdú do panskej noví hostia. Imro, vyhúknutý syn svojho otca, predstavuje ich i
         usádza. Niekoľko pánov. I tu dáma, útlučká, biela, orechových očí a vlasov ako žúžoľ. Iste
         židovka.
    </p>
    <p>
     — To sú zasa Imrovi priatelia, — vysvetľuje hosťom Gaby i bez opýtania.
    </p>
    <p>
     — A tá dámička? — nezdrží sa Berki nadhodiť panej.
    </p>
    <p>
     — Tá je jeho priateľkou. Viem len toľko, menuje sa Dina. A, — obráti sa naraz k Jožkovi,
         — ozaj, ako sa vám zdá?
    </p>
    <p>
     — Mne, — namŕšti sa ako pri kyslom hrozne, — keď mám povedať pravdu — nijako. Vec vkusu.
    </p>
    <p>
     — Iste je to vec vkusu, — usmeje sa Gaby na mladého doktora tak zvodne, až mu prudšie
         udrie srdce a krv sa ženie do tvári. — Ale ako badám, máte vkus celkom iný?!
    </p>
    <p>
     — Áno, — zavolá Berki, usilujúc sa vyfajčiť čím viac cigariet, — on má celkom iný vkus.
         On…
    </p>
    <p>
     — Nech sa páči, — pretrhne vtom reč Jula, stavajúc na stôl veľkú misu voňavej polievky.
         — Nech sa páči!
    </p>
    <p>
     A teraz sa už začne. V kuchyni diriguje Hana Nechtáčka, na svadby a veľké hostiny ako
         stvorená do pomoci. Krája sliepky, husi, morky s istotou, akoby jakživ iné nerobila.
         Sviatočne, čisto pristrojené dievky, okrem July, i Mara Komprdka, ba i richtárovie Tera a
         Bachelovie Zuza, ešte najsvedčnejšia medzi nimi, nosia misy na stoly, plné, plnučké jedál,
         chutno pripravených. Za vrchstolom sedí Jani báči ako domáci pán, poblednutý, zato veselý.
         Pani Evu, tichučkú a chorľavú, rozbolela hlava, musí sa utiahnuť. Ponúka teda on, nech
         panstvo vidí, ako sa hostia uctievajú v Žajdliciach. Ale dušou hodujúcej spoločnosti je
         pani Gaby, ktorá má svoj dobrý deň. Rozosieva okolo seba nielen čarovnosť mladej ženskej
         krásy, ale i milé a povzbudzujúce slová, pri ktorých nabodne si pisár Berki na vidličku
         dvojnásobnú porciu.
    </p>
    <p>
     — Dámy a páni, — nesie sa jej zvonivý hlas preplnenou sieňou veselo, — nedajte sa núkať!
         Berte, čo vám chutí! Nešanujte nás! V Žajdliciach nájde sa všetkého, čo treba.
    </p>
    <p>
     A hostia sa i majú k mise. Najmä Klátovčania, povestní jedáci. Sivý Balkovič, ktorý
         trochu už i pamäť tratí, ale na svoj žalúdok nezabúda jakživ. Aj to poznať na jeho okrúhlom
         brušku. Kávový, skoro holohlavý Werner, s dvoma slušnými zárezmi na vypasenom hrdle, je
         okrem toho ešte i najlepší odborník od vínka a šnapsov. Je ani po hladovke. A tak usilovne
         závodia všetci, fiškál vedľa sudcu, sudca vedia osnovníka, osnovník vedľa pisára. Biele
         servítky pod hrdlami, uviazané na zajačie ušká, až tak pokyvujú. Oči prísne, naivné, nosy
         krivé i rovné, ústa, vidličky, nože — všetko to mieri na jeden cieľ. Ozve sa i veselý
         hovor, cvengne i vtip, za ním zašelestí tlmený hahot. Ale je chvíľa i velebného ticha, keď
         počuť len ťažký dych slabších pľúc, hrk vidličiek i nožov a mocné chrúpanie kostí.
    </p>
    <p>
     — To je už hej apetít, — mrká Jožko na pani Gaby, upozorňujúc ju na klátovských
         virtuózov od misy a fľaše. — Tu by sa i mŕtvy chytil vidličky!
    </p>
    <p>
     — Tak sa i svedčí, Jožko, — menuje ho krstným menom, čo sa ho zrejme dobre dotkne. — Je
         to revanš! Ale vy sa akosi nemáte do jedenia. Nechutí vám?
    </p>
    <p>
     — Ja jem, — bráni sa, — i pijem, — podnesie pohár štrngnúť si s ňou. — Ale konkurovať s
         tými, — hodí posunkom po starších pánoch, — to nejde!
    </p>
    <p>
     — Máte azda starosti? — usmeje sa na neho Gaby, ktorá je v hlboko dekoltovaných,
         priesvitných šatách ako krásny diablik. — Mladý človek, dnes-zajtra advokát, gavalier a
         kandidát ženby, hahaha! — zaiskria jej drobné biele zúbky. — Či tá kancelária.
    </p>
    <p>
     — No, i kancelária! Ráno, — mrkne na pisára Berkiho, ktorý práve usilovne prace do seba
         poriadne husie stehno, — musíme byť doma.
    </p>
    <p>
     — A to prečo? — zdvihne pani husté obrvy. — Čože tak?
    </p>
    <p>
     — Pán šéf odcestoval.
    </p>
    <p>
     — Odcestoval? — odrazí sa jej zvedavosť na tvári. — A kam?
    </p>
    <p>
     — Do Lučenca. Azda i do Pešti…
    </p>
    <p>
     — Tak je vec v poriadku. Nie?
    </p>
    <p>
     — Ani najmenej.
    </p>
    <p>
     — Veď — hovoríte — odcestoval…
    </p>
    <p>
     — Áno, ale môže sa vrátiť.
    </p>
    <p>
     — Nech sa teda vráti, — mihne sa v ženskej hlave odhodlanosť vytiahnuť z Jožka
         jedno-druhé.
    </p>
    <p>
     — Keď sa vráti, bude doma.
    </p>
    <p>
     — Ale ak nás nenájde krčiť sa nad písmami! — glgá sa Merlanovi pri tejto myšlienke.
    </p>
    <p>
     — Azda sa ho nebojíte?
    </p>
    <p>
     — To nie, — zažíhajú sa mu oči ako more, vždy mocnejším plameňom. — Ale viete,
         milostivá, — pozrie na Berkiho, napchávajúceho sa, akoby nikdy nejedol, — doktor Jakub
         Gelb, to vám je podivný človek! Ako moľ, vravím vám, ako moľ! Len robiť a robiť. A nedbal
         by, čo by sme všetci drhli ako on. Ani toho spánku nedožičí človeku. Predošle, po tanci v
         hostinci Ku krinolíne, prídem o niečo neskoršie do kancelárie. — Dobré ráno, pán šéf, —
         vravím mu. — O chvíľu je obed, pán kolega, — zašomre mrzuto. — No, keď je obed, nech je, —
         myslím si. Človek nie je zviera, musí si vyraziť. On to nechápe, — vykladá Jožko stále s
         väčším zápalom, keď vidí, že jeho krásnu spoločnicu to veľmi zaujíma. — A keby aspoň robil
         niečo vážneho. Ale samé prosby, žiadosti…
    </p>
    <p>
     — Aké? — blysne v Gabiných očiach.
    </p>
    <p>
     — Nuž o licencie, o samučké licencie. Neviem, k nám sa schodia židia azda z celej
         krajiny. Všetci licenc, a len licenc! Samuel Kohn — licenc, Izák Weiss — licenc, Mark
         Schlesinger — licenc, Ignác Polák, Abrahám Unger — licenc, Adolf Blumenbach — licenc, Dávid
         Gelb — licenc. Posledne i akýsi Nátan Rosenkranz pre syna Adolfa Rosenkranza — licenc! A
         starý vždy len: — Napíšte, pán kolega, vystrojte potrebnými dokladmi, odošlite na finančné
         riaditeľstvo… tak! Ja už — príde reku nejaká vážnejšia kauza, čo si získam prax? A tu konaj
         licencie pre celý Izrael!
    </p>
    <p>
     Gaby, ktorá najradšej sama hovorí, teraz napodiv pozorne počúva. Zrazu vstane a
         diskrétne sa nakloní k Merlanovi.
    </p>
    <p>
     — Vyjdite za mnou o chvíľu, pán doktor, — zašepká. — Niečo vám poviem.
    </p>
    <p>
     Pani Krupovská sa vytratí, v hostine sa veselo pokračuje. Za kurčatami — husi, za husami
         — morky, za morkami — pečené prasiatka… K tomu báječné vína, múčniky, torty. Ozaj kráľovská
         večera! Skvostnejšie by to nemohlo byť ani u jeho osvietenosti grófa Arnolda Galassyho.
         Hostia sú vždy neviazanejší. Páni sa nezdržia poštipkať dievky pri ponúkaní. I hlavná
         kuchárka, Hana Nechtáčka, sa zjaví. Líca horia, oči sa jej smejú — Balkovičovi a Wernerovi
         sa ona páči.
    </p>
    <p>
     — Eh, — zažmurkajú na seba, — to je žena! — To je!
    </p>
    <p>
     — A, — uškrnie sa i Jani báči, prechodiac už do vyšších sfér, — a Amerikánka!
    </p>
    <p>
     — Slamená vdova, — vysvetľuje Gejza rozohneným starým pánom.
    </p>
    <p>
     — Ih, sakrament! — oživujú im muchy, čo vyvoláva všeobecnú veselosť. — Ih!
    </p>
    <p>
     Starý Gáblik sedí za vrchstolom spokojný, s ľahkým úsmevom na ústach. Hovorí málo, ani
         neje veľa. Ale tým častejšie si štrngá s hosťami na všetky strany. Vidí, Gaby sa baví s
         Merlanom, Gelbovým koncipistom. Myslí hneď, že ona vie, čo robí. Fľochne i na Amerikánku,
         kývnuc hlavou na znak, že je s kuchyňou spokojný. Ako by i nebol? Veď všetko mizne zo
         stolov, akoby pálil. Suchý Berki popúšťa už remeň na poslednú dierku. Madam Hilda zabáva
         Gejzových priateľov po nemecky a kišasonka, okatá Dina, zas Imrových kamarátov po maďarsky.
         Sivý Balkovič a kávový Werner rozprávajú šťavnaté chlapské žarty, čo sa topia v hahote a až
         slzy tisnú do očí. Nálada sa dvíha ani vodná hladina pri stálom daždi, Jani báči hľadí na
         tie roztatárené postavy, miznúce skoro vo vlnách vonného, dohánového dymu a len sa usmieva.
         Príde mu na myseľ všeličo. Prídu i veľké čierne sudy, kolesá a ohromné transmisie v
         pivnici. Zdá sa mu, počuje ich hukot. Vidí, ako energia, nimi vyrábaná, sťahuje kapitál a
         ako sa kapitál mení, premieňa na vyprážané kurčatá, husi, morky, prasiatka, na buteľky
         vína, škatule cigár i na dobrú vôľu…
    </p>
    <p>
     — Hahaha! — upúta pozornosť na seba pisár Berki. Chichoce sa, akoby ho najal. — Hahaha!
    </p>
    <p>
     — Čo je? Čo je? — hľadia na suchého pred chvíľou, teraz ani mechúr nafúknutého chlapa zo
         všetkých strán. I Jolana natiahne svoj tenký krk. I Hilda i Dina, keď ostrý a neustály
         chichot prerazí všetko ostatné.
    </p>
    <p>
     — Azda sa blázni?
    </p>
    <p>
     — Kŕč smiechu to bude, — upozorňuje kávový Werner, — kŕč veru!
    </p>
    <p>
     — Ale čo sa toľko chechceš? — osopí sa na pisára sudca Ježiak. — Či ťa obliať vodou?
    </p>
    <p>
     — Ale… a… ale, — bráni sa Berki, ledva jachtajúc, — keď neviem, čo so svojimi
         nohavicami! Hahaha…
    </p>
    <p>
     — Ba s hlavou, s hlavou, Berki!
    </p>
    <p>
     — Ba s nohavicami, — neupustí Berki. — Už som vypäl remeň i z poslednej dierky, hahaha!
    </p>
    <p>
     V tú chvíľu Jožo vstane a vytratí sa do pitvora. Srdce mu prudko zabúši. Pil z pohára
         napodiv málo, ale z Gabiných tmavobelasých očí priveľa. Povedala mu — prísť za ňou, nuž
         ide. Čo by nešiel? S takou ženou hodno si dať slovo.
    </p>
    <p>
     — Kde sú milosťpani? — nervózne pristaví práve prechodiacu Julu.
    </p>
    <p>
     — Stará pani ležia. Bolí ich hlava…
    </p>
    <p>
     — Nie stará, — diskrétne zníži mladík hlas. — Mladá pani kde sú?
    </p>
    <p>
     — Tam, — ukáže na dvere.
    </p>
    <p>
     Jožo zaklope — nič! Zaklope i druhý raz a naslúcha. Zdá sa, srdce mu tuhšie bije.
         Nemusel by ani klopať na dvere, Gaby mohla by ho počuť. Ale ona nič. A jednako mu jasne
         povedala — prísť za ňou o chvíľu. Rozmýšľa — vojsť, či nevojsť? Chytí kľučku, váha, ale
         napokon otvorí a vojde do panskej izby.
    </p>
    <p>
     Spraví krok-dva a zastane ako prikovaný. Tri sviece horia v striebornom svietniku a v
         ich chvejnom svetle preoblieka sa práve pani Gabriela Krupovská. Biele okrúhle ruky, snežné
         plecia, oblá hruď, pekná, zlatovlasá hlava a oči hlboké, žeravé oči — všetko to hľadí na
         prišlého diabolsky omamne a vyzývavo.
    </p>
    <p>
     — Klopal som, Gaby, — hľadá slová výhovorky.
    </p>
    <p>
     — A ja som čakala, či máte odvahu, — zadíva sa na neho zvodne. — Nie som šestnásťročná.
         Poďte, — ukazuje na fotel, hodiac sa v ruke s cigaretou do druhého oproti. — Sadnite si,
         priateľ!
    </p>
    <p>
     Doktor Merlan cíti pri tej dravej čarovnosti mladej ženskej nehy, ako ho vždy v menšom
         kruhu obchodí porážka. Chápe hneď, to je provokácia, a rád by na ňu chlapsky odpovedať. Ale
         nemôže sa zmôcť na nič a poslúcha tohto démona ako nejaký automat.
    </p>
    <p>
     — Počujte, Jožko, — vžiera sa mu pohľadom do duše, — viete, prečo sa chcem porozprávať s
         vami osamote?
    </p>
    <p>
     — Prečo?
    </p>
    <p>
     — Chcem vám predne povedať, — usmeje sa nežne, — ste mi sympatický. Ale i viac, — kladie
         bystrejšie slovo na slovo. — Vy pracujete v kancelárii advokáta doktora Jakuba Gelba…
    </p>
    <p>
     — Áno, — ozve sa v ňom pokorená mužská dôstojnosť a posunie si fotel k dáme trochu
         bližšie.
    </p>
    <p>
     — Vy viete, on je náš najväčší nepriateľ. Ak sa mu podarí vydobiť licencie pre svojich
         klientov, zničí nás! Chápete?
    </p>
    <p>
     — Áno, — posunie si fotel zas o niečo bližšie.
    </p>
    <p>
     — My o tých žiadostiach, ako ich podáte na finančné riaditeľstvo, vieme. Čo nevieme, to
         je — koho má pán doktor Jakub Gelb hore u pána ministra financií, keď sa ten tak stavia za
         jeho žiadosti? A to by ste mali vyzvedieť vy, — pozrie na neho prosebne. — Spravíte to? Mne
         kvôli?
    </p>
    <p>
     — Spravím, — povie Merlan po chvíli, keď je už jeho fotel blízko pri foteli krásnej
         ženy.
    </p>
    <p>
     — Ruku na to!
    </p>
    <p>
     — Tu je! — zachveje sa mladý doktor rozčúlením. Podanú mäkkú dámsku rúčku už nepustí.
         Pritisne ju k ústam. Potom strhne celé ramienko, utešenú hlavu. Strhne ju odrazu celú do
         náručia a primrie ústami na jej zvodných perách.
    </p>
    <p>
     Tri sviece mĺkvo horia v striebornom svietniku. Zvonku nesie sa vrava a veselý smiech.
         Gaby sa sťažka vymaní z objatia a vstane. Vstane i on, podráždený do krajnosti a zadíva sa
         uprene na horiace sviece.
    </p>
    <p>
     — Máte odvahu zahasiť z nich jednu? — pokúša ho diablik.
    </p>
    <p>
     — Ff, — vyhasí ju. — Už je!
    </p>
    <p>
     — I druhú? — smeje sa mu, až sa mu hlava zatočí.
    </p>
    <p>
     — Ff, — sfúkne, — i tá je!
    </p>
    <p>
     — Jožinko, — odtisne gavaliera od svetla, — tú tretiu nemám už odvahy ja zhasiť. —
         Dovolí sa mu objať i pobozkať a vyprevadí ho k dverám. — Na Machníku nás čakajú. Ideme!
    </p>
    <p>
     O pol hodiny vyrazí z Gáblikovca niekoľko kočov do teplej, letnej noci. Na jednom z nich
         sedia tesno vedľa seba Gaby a advokátsky koncipient dr. Jožko Merlan.
    </p>
    <p>
    </p>
   </div>
   <div type="chapter">
    <head>
     6
    </head>
    <p>
    </p>
    <p>
    </p>
    <p>
     Z hostí niekoľkí ostanú v Žajdliciach. Jedni, že na koče sa nevmestia, druhí, keby sa i
         vmestili — nevládzu ďalej. Takto zaviaznu s inými i starí páni Balkovič a Werner. Ale
         zaviazne i suchý Berki. Nie že by nohavice nejako neudržal. Ale najedol sa a napil, až mu
         oči vyliezajú z jamôk. Hocikedy sa mu také niečo nenaskytne. Využil to teda, ako sa patrí.
         Od borovičky až po ťažkú tokajčinu, a od tokajčiny až po slivovičku — všetkého si dožičil.
         Nie div, keď sa mu oči kotúľajú v jamkách a nemôže nijako z miesta.
    </p>
    <p>
     — Počuj, Berki, — zaškúli na pisára sivý Balkovič, — a teba akosi tá stolička drží!
    </p>
    <p>
     — Čo by len, — uškrnie sa Berki, — drží ma tu moja povinnosť. Tak veru, — vykladá po
         slabikách. — Jožko Merlan ma nechal. A vraj — ráno musíme byť v kancelárii! Ak by prišiel
         starý! Ale nech príde, — spustí hlavu na prsia. — Mňa tu nič nedrží, — morfondíruje ako pre
         seba. — Ale vás? Vás drží…
    </p>
    <p>
     — Čože nás drží, Berki? — ozve sa Werner.
    </p>
    <p>
     — Podagra!
    </p>
    <p>
     — Čože? — zazrie na neho Balkovič urazeno. — Povedz to ešte raz!
    </p>
    <p>
     — No, — rozhodí tento rukami, — staroba, čo iné?
    </p>
    <p>
     — Tí, — zahľadia sa kolegovia na seba. Čo s ním, — nám a také niečo! — Ako to myslíš?
    </p>
    <p>
     — Ako? Ako? — díva sa Berki nevinne na rozježených. — Nuž starí ste — nevládzete!
    </p>
    <p>
     — Akí starí? — obzerá sa Balkovič, akoby len hľadal kohosi. — Hej, Hilda… Dina… Jolana…
         kde vás čert pobral? Sem sa, ale hneď…!
    </p>
    <p>
     — Áno, hneď — uškŕňa sa Werner na Jani báčiho a niekoľkých zaviaznutých i z Gejzovej a
         Imrovej spoločnosti. — Ale už!
    </p>
    <p>
     Dámy sa nehlásia. Po poloprázdnej miestnosti nad taniermi, buteľkami a ovísajúcimi
         hlavami stelie sa hustý dym. Ak čo vyčnieva z neho, to je mohutná postava a okrúhla,
         plešivá hlava Jani báčiho. On nepovie slova. Sedí si ako dynasta, dôstojne a vážne. Niekedy
         naleje si do pohárika, vypije, usmieva sa a mlčí.
    </p>
    <p>
     Naslúcha škriepkam, ale nezamieša sa do nich. To je už jeho takt v živote. Hádkam sa
         vyhýbať — neznepriateliť si ľudí. I teraz — on si len pohmká a myslí si svoje. Vie, čo drží
         Berkiho ani pribitého na stoličke. I čo advokátov, Balkoviča, Wernera a iných. No, to je
         energia, vyrábaná v jeho pivnici! Tá ženie ľudí i podtína im nohy. To je to! — všimne si
         Hany Nechtáčky, ako s dievkami zberá náčinie zo stolov. — Pomyslí si na svoju ženu. Aký to
         chrúst bez vôle a bez života! A táto, hľa, ani hruda syra. Tvár mu omladne, za chvíľu
         vyšľahne oheň z ustatých očí. Kývne na ňu, ona so smiechom na ústach i roztopašou v zraku
         príde a otrie sa o neho celkom dôverne. Pošepne jej niečo do ucha… Rád by vstať — nejde to.
         A on zdrží veľa. Zadíva sa za ňou, usmeje sa a mlčí. Cíti silu démonickej energie už i na
         sebe. Prichodí to na všetkých. Klipkajú im oči, ovisujú hlavy. Ozve sa tresk stoličky.
         Berkiho hlava vyhýbla telo z rovnováhy a milý pisár pokladá za najistejšie ustlať si na
         pevnú matičku zem. Tak si to premyslí i Werner. Balkovič položí si hlavu na stôl, akoby
         vôbec jemu nepatrila a nemal čo o ňu dbať. Démonická energia, vyrábaná v Gáblikovie
         pivnici, účinkuje. Iba Gáblik sedí pevne na svojom ramenatom stolci ako kráľ. Lenže mu už
         cigara vypadla z úst, hlava ovisla a z mohutných pŕs ozýva sa dunivý chrapot.
    </p>
    <p>
     — Jano, poďme robiť s nimi nejaký poriadok! Už sú všetci ani prasce! — zavolá do dvora
         na paholka Hana Nechtáčka Dudrošovie. — Hybaj! Dostane sa ti niečo!
    </p>
    <p>
     Ozaj sa i chytia do roboty. Najprv chcú pomôcť do postele domácemu, ktorý si už poriadne
         odchrapkúva. Ale on sa na prvý dotyk spamätá a vyvalí ospalé oči na verné služobníctvo, s
         Nechtáčkou na čele.
    </p>
    <p>
     — Ale iď, Hana, — odtisne oberučnú ženu a, vstanúc akoby nič, vykročí pevne na svojich
         nohách. — Jakživ som nebol opitý! Iď!
    </p>
    <p>
     Ale s ostatnými je bieda. Tých treba pozbierať a uložiť niekam. Nech je to ako-tak po
         ľudsky.
    </p>
    <p>
     — Počkajte! Ja už viem, — pohodí územčistý škuľavý paholok. Vyjde von a o chvíľu sa
         vráti, rebriac dva šúpy dlhej ražnej slamy. — Podstelieme im ani kravám po otelení, hehehe!
    </p>
    <p>
     Pánov, hotových so sebou, je niekoľko. Zháňať sa po pohovkách? Načo? Čistučkú, šuchotavú
         slamu rozložia v kúte naširoko. Delikventov chytia za ruky, za nohy a poukladajú ich vedľa
         seba ani vrecia zemiakov. Tu oni ležia — sivý Balkovič, vystrihaný kávový Werner, suchý
         pisár Berki a ostatní — v tvrdom spánku duší spravodlivých.
    </p>
    <p>
     V celom dome je už ticho a pokoj. Hluk a lom akoby len boli skameneli. Z panstva jedni
         sú preč, ostatní zas na zaslúženom odpočinku. I Jolana sa vybrala na Machník, kde má byť
         parádny bufet. Iba Hana Nechtáčka Dudrošovie je hore so svojimi ľuďmi. Umývajú riad a
         častujú sa v kuchyni. Prídu im pomáhať aj ženy. Všetko mladé, veselé, ich mužovia sú kdesi
         za morom. Amerikánky!
    </p>
    <p>
     — Jedzte, ľudia, jedzte, — ponúka ich Hana žičlivo. — A vypite si! Veď je to za naše
         žajdlické peniaze!
    </p>
    <p>
     Jano sa napcháva, obhrýzajúc kosti. Jeden kus objedá, na druhý už škúli. Ani ženy sa
         nedajú núkať. Nadíde i vychudnutý Maco Perec Dudrošovie, vraj pozrieť si dievku, Julu, či
         je celá a v poriadku. Ohryzok na hrdle mu behá sem i ta. I on pomáha verne a usilovne.
    </p>
    <p>
     Opravdivá deľba nastane len potom. Nechtáčka, keď vidí, že celý dom je v jej rukách,
         vojde do komory. Vojdú s ňou i ostatní. Komora je veľká a plná ani nejaký veľkoobchod. Tu
         je múky, slaniny, údeniny, klobás, kávy, cukru, ovocia a všetkých možných vecí.
    </p>
    <p>
     Neveľký lampáš hádže matné svetlo. Ľudia otvárajú oči pri pohľade na toľkú hojnosť.
    </p>
    <p>
     — Mara, na! — pohodí Hana Nechtáčka slúžke veľký balík cukru. — Zanes to do Komprdov
         materi. Zíde sa jej.
    </p>
    <p>
     — Ďakujem, krstná, — blysnú dievke oči a zmizne vo chvíli.
    </p>
    <p>
     — A ty, Jula, vezmi do Dudrošov túto slaninu, — dá jej poriadny kus, vonný dymom, pekne
         vyúdený. — Bež, i tak ti nemá mať čím zapražiť!
    </p>
    <p>
     — Ja by som vzala i zo dve klobásy, — horia Jule oči.
    </p>
    <p>
     — Ber, a choď!
    </p>
    <p>
     — A ty, Maco, vieš čo? — šepká chlapovi všemohúca Hana. — Zanes mi toto vrece múky
         domov. Potom príď! Druhé dám tebe.
    </p>
    <p>
     — Dobre! — vezme sedliak vrece na plece a pohne sa pozorne po záhumní.
    </p>
    <p>
     Takto dostanú niečo i ženy i dievky. Všetci čo-to, Hana sa smeje a rozdáva, akoby sedela
         v svojej chalupe a v svojej komore. Myslí pritom, pravda, rozumne i na seba.
    </p>
    <p>
     — Berte si, ľudkovia, berte! — blkocú jej oči. — Nech poznajú Žajdlice niečo z toho, čo
         si tu naskladajú, hahaha!
    </p>
    <p>
     Tichá letná noc je svedkom podivných vecí. V spálni chrápe na pohovke Jani báči, ako keď
         je všetko v najlepšom poriadku. Vo sne vidí svoje stroje, kolesá, transmisie, ako vyrábajú
         energiu, ktorá zhŕňa kapitál zo všetkých žajdlických chalúp. Zatiaľ Žajdlice zasa
         vystierajú svoje najdlhšie ruky do jeho komory. Čo zasiahnu, berú. A len berú.
    </p>
    <p>
     Pani Eva nespí. Nevidí nič. Nepočuje. Zato tuší všetko. Vie, čo sa robí v dome. Ale zdá
         sa jej — tak to musí byť.
    </p>
    <p>
     Zatiaľ zábava na Machníku je už v plnom prúde. Priestranné miestnosti kasína sú
         vyzdobené. Cigán, objednaný z Klátovca, hrá, až sa mu kečka parí. V bufete je čulo. Meria
         sa šnaps. Nalieva víno až po šampanské. Rozdávajú sa cigary i dámske cigarety. Krájajú
         zákusky. Napudrovanej Jolane pomáhajú ešte dve chutné dievčence. Jedna z nich je Bachelovie
         Zuzka, Gombáľka, ktorú vzala i sem so sebou. Páni si ju obzerajú. Najmä vyhúknutý mladý
         Imro. Mrká na ňu, akoby sa dávno poznali. Pokladníčka si len chodí, usmieva sa i s okatou
         Dinou a štíhlučkou Hildou na vznešených hostí. Neinkasujú, páni neplatia. Páni sa častujú.
         Ak jej čo dajú, odloží pre seba k tým, čo si navíja doma do klbka, keď príjem dobre ide.
         Toľkú panskosť neskúsila ozaj ani v Pešti. S láskavosťou Jani báčiho je spokojná. Tuší,
         dnes si tu nájde, po čom jej len dušička piští, pre vrecko i pre mladé srdiečko.
    </p>
    <p>
     Vo veľkej sieni sa tancuje. Páni vo frakoch a smokingoch, dámy v bálových toaletách,
         hlboko dekoltované. Kde sa ich len vzalo toľko na Ryčave, v tomto zapadnutom kraji! A
         takých elegantných! Oči šľahajú, hladké pohyby na takt cigánskej hudby unášajú kamsi do
         ríše sladkých snov a zrozumiteľných úsmevov rozjarené páry. Gaby sa nesie ako kráľovná v
         svite briliantov s fešáckym správcom Galassyho huty. Koketuje s ním, až sa mu v očiach marí
         a on inštinktívne priťahuje k sebe vždy bližšie to démonické, štíhle ženské telo. Ona ho
         dráždi. Jej to robí pôžitok. Po správcovi tancuje s jeho inžiniermi, lesnými správcami. Ide
         z ruky do ruky a jej pôvab budí všade rozjarenie. Ostatné dámy hľadia na ňu so zrejmou
         závisťou. Akoby i nie? Na koho pozrie, je jej tanečníkom. Ona rozkazuje cigánovi, čo hrať.
         Ona vlastne hýbe celou touto vznešenou spoločnosťou, ktorej je nielen kráľovnou, ale i
         hostiteľkou.
    </p>
    <p>
     — Dobre sa bavíte, milostivá? — hľadí svojej vábnej tanečnici do očí pohyblivý, vyholený
         mladík, peštiansky novinár, s veľkými okuliarmi v čiernom rámci. — Dobre?
    </p>
    <p>
     — Výborne, pán Kelen, — zbystrí dáma tempo akejsi polky.
    </p>
    <p>
     — Dnes som v dobrej nálade. A vy? Kde ste sa tu vzali?
    </p>
    <p>
     — No, ja tu letujem.
    </p>
    <p>
     — A nebanujete?
    </p>
    <p>
     — Keď si môžem s vami zatancovať!
    </p>
    <p>
     — To je taká vec?
    </p>
    <p>
     — No, chytajú vás. Ledva sa k vám dostať.
    </p>
    <p>
     — Dáma, viete, má svoj čas, keď ju chytajú. A zas čas, keď ju vôbec nechytajú.
    </p>
    <p>
     — U vás ten prvý čas potrvá ešte dlho.
    </p>
    <p>
     — Vy ste vďačný!
    </p>
    <p>
     — Ba čím sa vám odslúžim za tento večer?
    </p>
    <p>
     — Zatancujete si so mnou niekedy, keď prídem do Pešti. Dobre?
    </p>
    <p>
     — To je to najmenej, milostivá. Len nech je to čím skôr. Ale čo tí, — mrkne očami do
         kúta, kde po hŕbke stoja pristrojení Klátovčania, ale iba — ako nejakí diváci. Na tvárach
         mrzutosť, v očiach zlosť. — Tým sa to akiste nezdá!
    </p>
    <p>
     — Uvidíme, aké majú nervy, — uškrnie sa Gaby, hodiac pritom žeravý pohľad na svojho
         Merlana, ktorého oči sa jej už hodinu spytujú, čo to má znamenať. — Uvidíme!
    </p>
    <p>
     A Klátovčanom ozaj nieto tu čo závidieť. Prišli, ako sa patrí — na pozvanie. Radi by sa
         pobaviť ako na plese. A tu nedajbože dostať jednej dámy. A keby len tí starší! Ale i mladí
         doktori, kanditáti ženby! Galassyho inžinieri — áno, lesníci — áno! I Gejza Gáblik,
         dobrodruh hustých čiernych obočí, i dlhý Imro, miláčik dám — áno! Iba Klátovčan ani jeden.
    </p>
    <p>
     Ježiak, vykrútiac si bledé fúzy, pohne sa a pokloní príjemnej plavovláske.
    </p>
    <p>
     — Ľutujem, nemôžem — usmeje sa mu vyzvaná. — Na najbližšie tance som sa už sľúbila.
    </p>
    <p>
     Jožko si vystriehne dobrú chvíľu a prepadne Gaby.
    </p>
    <p>
     — Môžem prosiť o tanec?
    </p>
    <p>
     — Jožko, Jožinko, — šepne mu Gaby s diabolským úsmevom, až sa chlapcovi zatočí v hlave,
         — nemôžem. Tí páni sú takí protivní. Musela sem sa sľúbiť. Až potom…
    </p>
    <p>
     Podobne obídu i ostatní Klátovčania. Tu sú, tu, ale nikto sa im nestačí venovať, nikto s
         nimi tancovať. Môžu si zájsť do bufetu, domŕzať sa s dievčatami, i s napudrovanou koketou
         Jolanou. Môžu jesť a piť, čo len ľúbo. Ale zábava, ako vidieť, nepatrí im. Tá patrí
         Galassyho inžinierom, lesníkom a správcom. Dámy, tie sú ich. Všetky sú zadané, ešte len i
         Hilda a Dina, a hneď na niekoľko čísel.
    </p>
    <p>
     Klátovčania divne pozrú na seba a mračia sa.
    </p>
    <p>
     — Ty, Jožo, — zadíva sa Ježiak do priateľových nasršených očí, — aký je to tu ancikrist?
    </p>
    <p>
     — A ja viem? — stisne opýtaný plecami. — Ale, — doloží hneď s mrakom v očiach, —
         Galassyho Ryčavania! Nadutá čeliadka, čo iné? Chcú nám dať poznať, že oni sú len páni, a
         nikto iný. To bude!
    </p>
    <p>
     — Mohlo by to byť?
    </p>
    <p>
     — Ako! — zatne Jožko zuby. — Exkluzívny hyd! Ale, — premeria tancujúcu spoločnosť akýmsi
         opovržlivým pohľadom, — my vám ukážeme!
    </p>
    <p>
     — Čo chceš vykonať!
    </p>
    <p>
     — Hybaj! Poviem ti…
    </p>
    <p>
     O chvíľu vyjdú Klátovčania jeden za druhým z tanečnej siene do bočnej izby. Z bufetu
         dodajú si vína a akoby nič počnú sa tu sami osebe zabávať. Poháriky zaštrngajú, kričí sa a
         spieva na plné hrdlo. Cigánsku hudbu vo veľkej sieni čoskoro preráža Jožkov ostrý hlas, za
         ním sa valia hlasy ostatných:
    </p>
    <p>
    </p>
    <p>
    </p>
    <l>
    </l>
    <l>
     Nechcela mi črieda volov trávu žrať,
    </l>
    <l>
     Nechcelo ma švárne dievča milovať.
    </l>
    <l>
     Prosil som ho, ale čo to osožno?
    </l>
    <l>
     Ono na to odvetilo: Nemožno!
    </l>
    <l>
    </l>
    <p>
    </p>
    <p>
    </p>
    <p>
     Mocný zvuk piesne zarazí roztancovanú spoločnosť. Tanečníci pozrú na seba, potom i na
         dámy, ktoré narážke tejto maďarskej piesne iste rozumejú. Stav počína byť trápny a vždy
         trápnejší.
    </p>
    <p>
     — Gaby, Gaby, — pristúpi, pridŕžajúc si cviker, okrúhlučký, ružovkavý Krupovský k svojej
         žene s obavou v očiach, — Gaby, mohlo by toho už dosť byť!
    </p>
    <p>
     — Len ich ešte nadratviť, — smeje sa Gaby. — Ešte chvíľu…
    </p>
    <p>
     Ale sotva sa skončí jeden tanec, príde Merlan k cigánovi a pošepne mu čosi do ucha.
         Cigán sa usmeje, strčí, čo mu doktor podáva, do vrecka, a keď si svoje odohral, zoberie sa
         i s priateľmi, basou, cimbalom do susednej a spustí:
    </p>
    <p>
    </p>
    <p>
     <emph>
      Nechcela mi črieda volov trávu žrať…
     </emph>
    </p>
    <p>
    </p>
    <p>
     — Tí, — povstáva zmätok medzi Galassyho inžiniermi a lesníkmi, — nám zakúpili cigánov!
    </p>
    <p>
     — Vravel som, — rozčuľuje sa istý mladý tanečník, — nebrať cigánov z Klátovca. Kde ti
         klátovský cigán zahrá proti Klátovčanom, z ktorých mu nejeden prilepí i stovku na čelo.
    </p>
    <p>
     — Hm, — hľadia v tanečnej sieni páni na seba, — čo teraz?
    </p>
    <p>
     — Veď nám tí môžu odísť i s cigánmi, — strkajú hlavy spolu. — Potom to len bude blamáž!
    </p>
    <p>
     Situácia stáva sa ozaj kritickou. Advokáti už majú v hlave. Nerobia si z ničoho nič. Čím
         sú Ryčavania bezradnejší, Klátovčania sú tým veselší. Cigán hudie nôtu za nôtou. Spieva sa,
         halačí, až múry pukajú. A prím má roztatárený, počerný sangvinik, koncipient Jakuba Gelba,
         mladý Jožko Merlan.
    </p>
    <p>
     — Páni moji, — skočí vtom medzi rozzabávaných Gaby s celou čarovnosťou svojho krásneho
         zjavu, — azda sa nebudete sami zabávať? Jožko, — pristúpi k Merlanovi, zahľadiac sa do jeho
         zelenkastých očí v povedomí svojej nezdolnej ženskej sily, — dámska volenka. Prosím!
    </p>
    <p>
     Ale oslovený ani netúrne v tú stranu. Naopak! Zdvihne pohár a so sekantným úškrnom na
         ústach zanôtuje znova:
    </p>
    <p>
    </p>
    <p>
    </p>
    <l>
    </l>
    <l>
     Nechcela mi črieda volov trávu žrať.
    </l>
    <l>
     Nechcelo ma švárne dievča milovať…
    </l>
    <l>
    </l>
    <p>
    </p>
    <p>
    </p>
    <p>
     — Čože, Jožko? A — to mne? — očervenie ani pivónia. — To už nie, Jožinko môj drahý! —
         Chytí ho za ruku a ťahá so sebou. — Alon, do tanca!
    </p>
    <p>
     Po Gaby dovtípia sa i ostatné dámy. So sladkým úsmevom pristupujú k advokátom jedna za
         druhou.
    </p>
    <p>
     — Dámska volenka. Prosím!
    </p>
    <p>
     Čo majú robiť? Kapitulujú! Čo by i nie? V tanečnej sieni sú skoro už len oni pánmi. Im
         hrá cigán! Im patrí úsmev pekných dám! Teraz je rad na hrdých Ryčavanoch postávať po kútoch
         a žiarliť. Majú na koho. Klátovčania sú meštania. Vedia všeličo, najmä hrať na citných
         strunách jemných ženských sŕdc.
    </p>
    <p>
     — Jožko, Jožko, aký divoch! — dá sa unášať krásna, vonná Gaby svojmu tanečníkovi v
         náručí, vpíjajúc sa mu pritom rovno do učudovaných očí. — Azda by si mi bol spravil i
         hotový škandál?! — šepne mu už celkom dôverne.
    </p>
    <p>
     — No, — pohodí mládenec hlavou. — Najprv človeka nadratvíš, a potom ani neobzrieš!
    </p>
    <p>
     — A máš ma aspoň trochu rád?
    </p>
    <p>
     — Trochu? — blysne mu ohňom v očiach. — Veľa! — otáča sa s ňou hladkým valčíkom. — Veľa,
         Gaby! Mala by si vyjsť po tanci. Noc je krásna… — hľadí na ňu prosebne.
    </p>
    <p>
     — Uvidím, — ponorí mu svoj ohnivý pohľad do duše ešte hlbšie. — Ale ráno neufrkneš.
    </p>
    <p>
     — No, ja musím, — zvážnie naraz Jožko. — Môže sa náhodou starý vrátiť, a nebude nikoho v
         kancelárii.
    </p>
    <p>
     — Pošli Berkiho.
    </p>
    <p>
     — Kto vie, kde je Berki. Tu ho niet.
    </p>
    <p>
     — Jest ho, či niet, — smeje sa mu pekný démon, — ostaneš tu. Pôjde sa na vychádzku ku
         Kaštieľu.
    </p>
    <p>
     — Neviem, — krúti Merlan ešte, priťahujúc k sebe Gaby vždy bližšie. — Nemôžem…
    </p>
    <p>
     — Máš ma rád? — zadrapí sa mu kŕčovito tenkými prstami do tela. — Máš?
    </p>
    <p>
     — Mám!
    </p>
    <p>
     — Tak ostaneš. — Ináč nepôjdem s tebou tejto noci ani na krok.
    </p>
    <p>
     Tanec sa rozvíri za tancom. Incident zapadne do hmiel zabudnutia. Pohľady roztúženia
         jastria dobrou vôľou. Cigán prekonáva sám seba. Pár za párom unáša sa v sladkom rozrušení
         po parketoch panského kasína.
    </p>
    <p>
     Teplo je. Až dusno.
    </p>
    <p>
     Nebadane zmiznú Gejza Gáblik s Hildou. Potom chatrný sudca Ježiak s akousi štíhlučkou
         paničkou. Dina má prácu v bufete. Rozohriata Zuzka vyjde sa na dvor ochladiť. Nadarí sa
         Imro, aj sa stratia kdesi. Napokon mrkne i roztúžená Gaby na svojho gavaliera.
    </p>
    <p>
     — Teplo je. Poďme!
    </p>
    <p>
     Noc je teplá a vonná. Do jasnej, hviezdnej oblohy vysoko čnejú komíny Galassyho
         železiarne. Žeravý, tekúci kov vyžaruje z nej širokými fabrickými oblokmi. Tie obloky nie
         sú zvedavým zrakom. A keby i boli?
    </p>
    <p>
     — Tadeto poďme! Tadeto!
    </p>
    <p>
     Mach je suchý a mäkučký. Ľahko sa borí pod drobnými dámskymi črievičkami. Slovo nájde
         slovo, ako ruka rúčku.
    </p>
    <p>
     Sladučko šumí Ryčava a jedľová hora pranič nevyzradí.
    </p>
    <p>
     Na druhý deň kade ktorí spia hostia, a tak i Klátovčania, do samého obeda. Keď Jožka
         zobudí priateľ Ježiak, nedbá už na nič. Nech sa vraj robí, čo chce. Doktor Jakub Gelb sem,
         doktor Jakub Gelb ta: nad ním dnes rozhoduje jediná vôľa — a to vôľa pôvabnej Gaby
         Krupovskej.
    </p>
    <p>
     Popoludní ide sa na vychádzku ku Kaštieľu. Týmto Kaštieľom nie je nič iné ako úhľadná
         drevená lovecká chata grófa Arnolda Galassyho, vystavaná v prekrásnom kúte starého lesa, na
         priestrannej čistine blízko bublavého bystrého potoka. Obyčajne k tejto chate smrteľník sa
         nesmie ani priblížiť. Hneď je tu horár alebo i sám polesný a namieri pušku na človeka: — Čo
         tu chceš?
    </p>
    <p>
     Ale neraz víta hostí i jeho osvietenosť, sám pán gróf Galassy.
    </p>
    <p>
     Ktože by sa postavil do cesty najkrajšej žene na Ryčave, milostivej panej Gaby
         Krupovskej?
    </p>
    <p>
     Tu sa panstvo rozloží ako doma. Niekoľko sedliakov nakladie ohňa, ani čo by celá chalupa
         horela. Večerom sem vyjdú i páni, zavrznutí v Žajdliciach, Balkovič, Werner i pisár Berki.
         Jani báči nemôže, keďže nemá na koho krčmu nechať. Ale posiela panstvu dva vozy jedenia a
         pitia. Prvý z nich privezie paholok Jano, na druhom sedí driečny, urastený, súmernej
         príjemnej tvári pohonič.
    </p>
    <p>
     — Ach, Martin, ty si? — veselo privíta Gaby richtárovho syna.
    </p>
    <p>
     — Otec ma poslali, — odpovie mládenec akosi bez chuti.
    </p>
    <p>
     — Dobre spravili. Zabavíš sa s nami.
    </p>
    <p>
     A teraz nasleduje, čo má. Je sa, pije sa. Nechýba ani cigán.
    </p>
    <p>
     Vatrisko ožiaruje priestor naširoko a veselý chichot, spev a hudba sa nesú horou. Zátky
         šampanského búchajú do noci. Martin je svedkom neviazanej samopaše, akej nevidel nikdy.
         Ženské, a nielen Jolana, Dina, Hilda, ale aj iné paničky v náručí raz toho a zas onoho.
         Spev, krik, objímanie, bozky — slovom, ostrov úplnej neviazanosti a slobody… Pani Krupovská
         zmizla najprv s grófom Galassym, a teraz ide kamsi s Jožkom Merlanom… eh!
    </p>
    <p>
     — A to všetko sa pácha za naše mozole, — zamýšľa sa Martin. — Nás sedliakov privedie to
         na psotu. A ich? — všíma si, ako sluhovia odnášajú opitých pánov, ba i Jolanu, do
         letohrádku — vyspať sa.
    </p>
    <p>
     Prejme ho hlboký odpor. Vypriahne kone a ide ich popásť do hory. Ako pomaly kráča, nájde
         tu pár, tam pár…
    </p>
    <p>
     — Prasce, — odpľuje si. — Nie div, že sme potom i my takí planí!
    </p>
    <p>
     — Martin, — vyruší ho naraz známy hlas z dumania.
    </p>
    <p>
     Mládenec sa obzrie a v pološere pozná štíhlu postavu pani Krupovskej.
    </p>
    <p>
     — Čo je? — ozve sa jej sucho.
    </p>
    <p>
     — Si si zajedol a vypil?
    </p>
    <p>
     — Mám dosť.
    </p>
    <p>
     — A čo tu robíš?
    </p>
    <p>
     — Vidíte, pasiem.
    </p>
    <p>
     — Kone sa popasú i samy. Poď, pobavíš sa! Hybaj!
    </p>
    <p>
     — Nemôžem. Musím domov.
    </p>
    <p>
     — Doma vyhorelo a do pece hrom udrel, — démonicky sa mu smeje do očí. — Poslúchni!
    </p>
    <p>
     — Nemôžem, — pohne kone zapriahať do voza.
    </p>
    <p>
     — Čože? Ty ma neposlúchneš? — stane si mu do cesty a, chytiac ho za ruku, zdupoce
         hlavato nôžkami. — Tu ostaneš, Martin, tu…
    </p>
    <p>
     Mládenec zacíti jej dych prepáchnutý alkoholom i dohánom a zachváti ho neprekonateľný
         odpor proti tejto žene, ktorej sa páni tak koria.
    </p>
    <p>
     — Nie, — vytrhne si ruku z jej ruky tak prudko, až ona odletí a padne do trávy.
    </p>
    <p>
     — No, počkaj! — volá za ním. Zapamätaj si to!
    </p>
    <p>
     O niekoľko minút rachoce už Martinov voz po skalnatej hôrnej ceste domov, do Žajdlíc…
    </p>
    <p>
    </p>
   </div>
   <div type="chapter">
    <head>
     7
    </head>
    <p>
    </p>
    <p>
    </p>
    <p>
     Dr. Jakub Gelb postupuje zatiaľ plánovite v začatej práci. Čo ho pritom ženie, nie je
         túžba po zisku. Licencie, pravda, nekoná ani on zadarmo. Konečne páni — Unger, Blumenbach,
         Weiss, ako i sám Adolf Rosenkranz, keď im opatrí žiadané, môžu jeho ustávanie i dobre
         zaplatiť. Lenže peniaze nie je všetko a Jakub Gelb, keď je i žid, nie je ako iní židia. Tá
         veľká hlava zdvihne sa neraz povedomím a z drobných očí skráži blesk tvárou typických
         východných čŕt. V takú chvíľu zahladí mu vráskami zorané čelo akási tajomná sila, rozjasní
         sa mu tvár v svetle myšlienky, čím mu jasá vnútro.
    </p>
    <p>
     Takto zanietený mení si lístok na klátovskej železničnej stanici.
    </p>
    <p>
     V Lučenci navštívi sestru Regínu, vydatú za vyhľadávaným mestským lekárom.
    </p>
    <p>
     — Ale, Jakub, — privíta ho prekvapená moletka. — Aká novina, a nič si nepísal?!
    </p>
    <p>
     — Idem vo vážnej veci za tebou, — vraví jej v izbe, zariadenej všetkým moderným
         pohodlím. — Potrebujem urobiť protekciu.
    </p>
    <p>
     — Protekciu? — vyvalí sestra na neho i beztak veľké vypuklé oči. — A myslíš ju nájsť u
         mňa?
    </p>
    <p>
     — Áno! — prisvedčí rezolútne. — Nemáš ty nejakú známosť v Budapešti, Ferencziho cesta
         číslo tri?
    </p>
    <p>
     — Ferencziho cesta číslo tri? — zamyslí sa Regína. — No, to je adresa Rózy Samlerovej.
    </p>
    <p>
     — Kedysi bola táto dáma u nás v Klátovci.
    </p>
    <p>
     — Bola.
    </p>
    <p>
     — Priatelili ste sa — nie?
    </p>
    <p>
     — Áno.
    </p>
    <p>
     — A dnes, Regína?
    </p>
    <p>
     — No, — usmeje sa sestra významne, — je to dáma vysokého sveta. Herečka — umelkyňa!
         Píšeme si zavše. Zašla som ju raz i navštíviť. Má nádhernú vilku.
    </p>
    <p>
     — Z čoho?
    </p>
    <p>
     — Má priateľov.
    </p>
    <p>
     — To je, prečo idem za tebou, — prejde sa Jakub zhrbeno po mäkkých kobercoch. —
         Potrebujem jedného z nich. Toho najvplyvnejšieho. Ide o chlieb našich chudobných ľudí.
    </p>
    <p>
     — O židov?
    </p>
    <p>
     — Hovorím — našich.
    </p>
    <p>
     — Ako ti v tom pomôcť?
    </p>
    <p>
     — Odtelegrafuj hneď svojej priateľke. Vyhľadá ju tvoj — brat, doktor Jakub Gelb, v istej
         vážnej veci. Prosíš ju prijať ho a byť mu na pomoci. Rozumieš?
    </p>
    <p>
     — Rozumiem, — pochopí Regína už i vrodeným inštinktom, čo môže byť vo veci; s obdivom
         pozrie na brata, ktorého húževnatosť jej vždy imponovala.
    </p>
    <p>
     — Ale počkaj, Jakub, — zamieri do druhej izby, — muž je iste v nemocnici. Zavolám deti…
    </p>
    <p>
     — Nie, — zdrží ju širokým, rozhodným gestom. — Nemôžem! O desať minút odchodí peštiansky
         rýchlik. Odpusť, Regína. — Objíme ju, pobozká a v druhej chvíli sa už i ponáhľa v drožke na
         stanicu.
    </p>
    <p>
     Jakub je človek, ktorý nemárni čas podaromnici. Jeho kresťanskí kolegovia v Klátovciach
         nerozumejú tomu. Robia si z neho vtipy. Ale on vie, to je prednosť jeho zaznávanej rasy.
         Tak život sformoval jeho deda i pradeda a tak i jeho samého. A to je dobre. Preto on vie
         žiť svojej kancelárii, svojim kauzám, svojej advokátskej ambícii a robí mu to radosť.
         Kolegovia hľadajú ju v rozličných nákladných zábavách — on ju má v práci. Tí sa humpľujú a
         vyžívajú sami pre seba, on stihne myslieť i na Ungera, Weissa, Blumenbacha a na všetkých,
         až po Adolfa Rosenkranza. Ponáhľa sa do Budapešti, lebo Jožko Merlan, jeho koncipient, je
         síce neobyčajne schopný človek, ale iba keď chce. Keď nechce, je ako byvol, čo vbehne i so
         záprahom do močariska. Na neho samého zanechať kanceláriu môže byť osožné, ale nie vždy
         isté. Druhé, čo ho ženie a zároveň i dráždi, je vedomie, že ide o ťažkú vec. Osadiť
         židovských krčmárov na Ryčavu, ba i do samých Žajdlíc, môže byť zákonom až veľmi prípustné
         — lenže tu je zákonom vlastne osvietený pán gróf Arnold Galassy a potom — Jani báči. Dr.
         Gelb je si až veľmi načistom, že Jani báčiho potrebuje Galassy, grófa Arnolda Galassyho
         zasa vysoká vláda. Jednako nezúfa. Proti týmto vážnym, veľmi vážnym figúram on postaví
         ženskú. Krásnu Rózu Samlerovú, priateľku ministra financií…
    </p>
    <p>
     Do Budapešti dôjde večerom. Zosadne v treťotriednom hoteli K spevavej labuti. Preoblečie
         sa elegantne, keď ide navštíviť dámu vysokého sveta. Sadne do fiakra a, trúc si nervózne
         rukavičku o rukavičku, dá hnať na Ferencziho cestu číslo 3 ako na isté.
    </p>
    <p>
     Drožka zastane pred vkusnou poschodovou vilou. Dr. Gelb konštatuje — nezmýlil adresu!
    </p>
    <p>
     — Dobre, — pomyslí si. — Neskoro je ešte nie. Vybavím si to hneď a vrátim sa domov.
    </p>
    <p>
     Vhodne naladený vyjde kamennými schodmi. Vedľa dverí biely gombík a na mosadzi vyryté:
         Róza Samlerová.
    </p>
    <p>
     Zacengá.
    </p>
    <p>
     Otvorí mu chyžná v čiernom, prepásaná bielou zásterôčkou, s mašľou na hlave.
    </p>
    <p>
     — Je doma milostivá? — spýta sa dievčaťa.
    </p>
    <p>
     — Milostivá neprijíma dnes nikoho, — potrhne hneď dvermi na znak, že je vec vybavená. —
         Necíti sa dobre.
    </p>
    <p>
     — No, nechajme to, — nedá sa advokát ľahko odbaviť. — Povedzte milostivej: je tu doktor
         Jakub Gelb, advokát z Klátovca. Bol by veľmi rád, keby ho prijala na niekoľko slov.
         Uvidíte, čo vám povie. A či — počkajte, — vojde s ňou do vkusnej predsiene, — povedzte jej:
         dnes musím s ňou hovoriť.
    </p>
    <p>
     Chyžná sa vzdiali a dobrú chvíľu nejde.
    </p>
    <p>
     — Prijme ma, neprijme? — uvažuje advokát, odhodlaný neodísť odtiaľto tak, aby s Rózou
         nebol na slove. — Keď je s Regínou zadobre, nenahnevá sa, hoci je i dosť neskoro. A až jej
         poviem, o čo ide — židovka je, pochopí! Azda sa i poteší svojmu mimoriadnemu poslaniu.
    </p>
    <p>
     — Prosím, — vyruší ho vtom chyžná z dumania. — Milostivá vás čaká.
    </p>
    <p>
     Zavedie ho do salóna, zariadeného prepychovo. Elegantná, krásna dáma postúpi mu niekoľko
         krôčkov v ústrety. Dr. Gelb skoro vykríkne zadivením. Nebol by ju poznal. Tých niekoľko
         rokov zmenilo ju, a v jej prospech. Akú má len postavu! Ako vkusne zatienenú pleť! A nebyť
         veľkých tmavých očí, jasavých ani diamanty, nik by nepovedal, že je židovka.
    </p>
    <p>
     — Dostala som telegram od Regíny, — usadí hosťa proti sebe do hlbokého koženého fotela.
         Posunie k nemu cigarety a zadíva sa mu skúmavo do tvári. — Kedysi bola som i u vás, v
         Klátovci. Vtedy bolo ešte inak. Ale milo spomínam na tie časy. Čím vám môžem slúžiť?
    </p>
    <p>
     — Potrebujem vašu pomoc, slečna, — podáva jej galantne ohňa a pripáli si i sám cigaretu.
         — Vlastne, — utkvie na nej dlhým, výrazným pohľadom, — potrebujeme…
    </p>
    <p>
     — Kto, prosím, — pustí zo dva dlhé dymy bokom, všimnúc si, aký je len mrzký tento
         človek. — Kto?
    </p>
    <p>
     — My, židia!
    </p>
    <p>
     Doktor Gelb zrejme zdôrazní toto slovo. Pritom čaká, či vyvolá nejaký hlbší dojem na
         mladej, sviežej tvári. Jeho zrak je citlivý ako najlepšia fotografická platňa. Zachytí i
         najmenšiu zmenu, i najbezvýznamnejšie mihnutie. Ale tu, napodiv, nemá čo zachytiť. Róza
         Samlerová sedí pred ním nepohnute a ľahostajná ako mramorová socha.
    </p>
    <p>
     — Vás to nezaujíma? — prevraví po chvíli stlmeným hlasom…
    </p>
    <p>
     — No, — otrasie popol z cigarety, — keď mám povedať pravdu, zaujímate ma vy ako brat
         mojej priateľky Regíny. Ale židia? — prelietne jej ľahký úsmev po pôvabnej tvári. — Neviem,
         prečo by ma mali zaujímať?
    </p>
    <p>
     — Ste židovka… — pochopí advokát ťažkosť situácie. Ale v tom momente si je už vedomý:
         srdce tej peknej ženskej musí dnes dobyť. Ináč je všetko stratené. — Máte mať súcit so
         svojimi, s ktorými nikto nemá súcitu, — počne jej vysvetľovať. — Niečo vás viaže…
    </p>
    <p>
     — Ozaj, čo? — pustí dym tenkým noštekom. — Ozaj…
    </p>
    <p>
     — No, viaže vás vaša krv…
    </p>
    <p>
     — A? — stisnúc chutné pery, otvorí Róza oči široko.
    </p>
    <p>
     — Vaše spoločenské postavenie…
    </p>
    <p>
     — Hahaha, — rozozvučí sa salón striebrom zvonivého smiechu, — hahaha!
    </p>
    <p>
     — Čo sa smejete?
    </p>
    <p>
     — Milý pán doktor Gelb, ako by som sa nesmiala? — blysne na neho ironicky. — Moja krv a
         moje spoločenské postavenie zaväzujú ma vašim židom — tak ste to akosi povedali. Či nie?
    </p>
    <p>
     — Áno, tak, — ukazuje sa v jeho drobnom, ostrom pohľade akási netajená dravosť.
    </p>
    <p>
     — Poviem vám len toto! — pokračuje ona. — Myslíte, zaväzovala ich tá krv, keď bolo so
         mnou zle? Myslíte, pomohol mi i len jeden z nich k môjmu spoločenskému postaveniu? —
         zvážnie jej tvár ani nejakej gréckej bohyni. — Sama som sa prebila do sveta. Vlastnou
         schopnosťou vydobyla som si, čo som a čo mám.
    </p>
    <p>
     — To je jedno, — odvetí Gelb chladno.
    </p>
    <p>
     — Ako jedno? Vy ma predsa už vopred zaväzujete.
    </p>
    <p>
     — No, keď tak, — zmierni advokát hlas, — niečo sa vás spýtam.
    </p>
    <p>
     — Prosím!
    </p>
    <p>
     — Našlo by sa niekde úbohé bezmocné dievčatko, o ktorom by vysvitlo, že je vaša sestra.
         Priznali by ste sa k nemu a pomohli mu v biede?
    </p>
    <p>
     — Pomohla, — sklopí Róza výrazné, tmavé oči.
    </p>
    <p>
     — I keby si vás ono ničím nebolo zaviazalo?
    </p>
    <p>
     — I!
    </p>
    <p>
     — No, vidíte, — zabodne jej ostrý pohľad rovno do duše káravo, — to je ten záväzok krvi.
         Bez toho záväzku a jeho plnenia my židia nemohli by sme obstáť vo svete. Žijeme medzi inými
         národmi, ktoré majú svoj mrav i svoje chyby. Ony si môžu dovoliť nedbať na svojich — my
         nie. Ony môžu ničiť, pustošiť svojich — my nie!
    </p>
    <p>
     — A kto dbal o mňa? — pokúsi sa ešte Róza o odpor, čo pod tlakom toho zanieteného
         pohľadu a advokátových podivných slov zrejme sa tratí. — Kto sa obzrel o mňa, zabudnuté
         židovské dievčatko?
    </p>
    <p>
     — Kto? — cíti už doktor svoju prevahu. — Myslíte, nikto? Veľmi sa mýlite. Dostali ste sa
         k divadlu. Viete, kto vám upravoval cestu vždy vyššie a vyššie? Boli to naši novinári —
         nie? Ste iste pekná i schopná dáma, ale nech sa novinári postavia proti vám, čo je z vašej
         krásy a čo z vášho umenia?
    </p>
    <p>
     — Prečo sa nepostavili? — pohne sa v Róze jej osobná hrdosť.
    </p>
    <p>
     — Prečo? — vystupňuje hlas priamo kazateľsky. — Pre záväzok krvi. Alebo, ak už chcete, i
         pre tento záväzok. Myslíte, je v Budapešti málo pekných ženských a dobrých herečiek? Ale
         kto nemá za sebou protektorov, najmä v redakciách novín — zapadne i so svojou krásou a
         umením. Vy ste nezapadli, lebo naši ľudia vedeli o vás, nielen že ste pekné a schopné, ale
         i chudobné židovské dievčatko. Takto ste prišli k svojmu vynikajúcemu spoločenskému
         postaveniu, a to vás zaväzuje… krásna madam, Róza Samlerová!
    </p>
    <p>
     — To mi ešte nikto nepovedal, — zdvihne zrazu dáma hlavu po dlhom mlčaní.
    </p>
    <p>
     — Prišiel som vám to teda povedať ja, Jakub Gelb, advokát z Klátovca.
    </p>
    <p>
     — Len toto? — pozrie mu prívetivejšie do očí. — Nič iného?
    </p>
    <p>
     — Ale áno, madam, — stíšil hosť o chvíľu svoje vzrušenie. — Povedal som vám hneď:
         potrebujeme vašu pomoc!
    </p>
    <p>
     — V čom? — venuje mu Róza vždy viac pozornosti. I jeho sprvu až odporná tvár počne ju
         zaujímať. Jej výraz zdá sa jej skoro znesiteľným. A tie drobné oči priamo priťahujú akousi
         tajomnou, hypnotickou silou. — Ako vám môžem pomôcť?
    </p>
    <p>
     — Ľahko, madam, — prejde si advokát dlaňou po zbrázdenom čele. — Ide mi o toto. Vyše
         mestečka Klátovca je celá malá krajina na riečke Ryčave. Tu je obcí a obcí, ľudnatých,
         veľmi ľudnatých. Také Žajdlice majú vyše štyritisíc obyvateľov. V obci má jedinú krčmu istý
         Ján Gáblik, protežé grófa Galassyho. Tento Gáblik je opravdivý krčmársky kráľ. Nielen
         preto, že v takých Žajdliciach nemá konkurenta, ale on rozhoduje na celej Ryčave i o tom,
         kto má dostať licenciu. Všetko je v rukách jeho rodiny, a žid sa nemôže sem dostať. Naši
         ľudia, — predloží jej zoznam od Kohna po Rosenkranza, — podávajú žiadosti na finančné
         riaditeľstvo a apeláty na ministerstvo financií. Všetko viazne kdesi. Gróf Arnold Galassy
         je iste vplyvný človek a krčmársky kráľ, Ján Gáblik, sa vláde dobre rentuje pri voľbách.
         Ale naše židovstvo znamená tisíc ráz toľko ako pán Gáblik. Je najspoľahlivejším a
         najlojálnejším elementom. Okrem toho má svoje zákonné právo, keď sa uchádza o prebytočné
         licencie, pripadajúce na Ryčave i v Žajdliciach na každých päťsto duší…
    </p>
    <p>
     — A čo myslíte, aký by bol spôsob pomôcť vám? — stáva sa zrazu Róza prístupnejšou, ako
         si Gelb predstavoval. — Aký máte plán?
    </p>
    <p>
     — Prostý, veľmi prostý, — usmeje sa advokát. — Medzi vašimi ctiteľmi je i ten
         najvplyvnejší. Ba rozhodujúci…
    </p>
    <p>
     — Koho myslíte?
    </p>
    <p>
     — Ministra financií, — ponorí neskorý hosť svoj zrak do jej očí a počne preberať prstami
         na mahagónovom stolíku. — Pána ministra, áno!
    </p>
    <p>
     — Odkiaľ to viete?
    </p>
    <p>
     — To je vedľajšie, madam, — privrie drobné oči, poklopkávajúc si na stolíku ďalej, akoby
         tým chcel povedať Róze, čo jej nechce slovom zjaviť. — Vedľajšie. My židia vieme o
         kresťanoch všetko, čo nás zaujíma. Ako by sme nevedeli o židoch?
    </p>
    <p>
     — Rozumiem! Ale — ako si predstavujete moju úlohu?
    </p>
    <p>
     — Veľmi prosto, milá dáma, — položí pred ňu žiadosti a usmeje sa spokojne, — veľmi
         prosto! Pri najbližšej príležitosti, keď budete s pánom ministrom, podáte mu tieto
         žiadosti. Poviete mu: to je apeláta, keď finančné riaditeľstvo prosby odvrhlo. Neskôr vám
         pošlem alebo i sám prinesiem — nové, ktoré podáte tiež osobne. Vysvetlíte pánu ministrovi,
         o čo ide, a poprosíte ho vyhovieť žiadateľom, rozumie sa — vám kvôli.
    </p>
    <p>
     — Myslíte, on mi to spraví?
    </p>
    <p>
     — To závisí čisto od vás, Róza Samlerová.
    </p>
    <p>
     — A môže on všetkým vyhovieť?
    </p>
    <p>
     — Môže! Ryčava je veľká, — ukáže širokým gestom. — Jednako prosím upozorniť ho v prvom
         rade na žiadosti Adolfa Rosenkranza a Dávida Gelba.
    </p>
    <p>
     — Prečo práve na tieto?
    </p>
    <p>
     — No, Adolf Rosenkranz je synom starého Nátana Rosenkranza, ktorý ma vlastne priviedol
         na myšlienku zaklopať u vás. Dávid Gelb je zas môj blízky príbuzný.
    </p>
    <p>
     — Dobre, pán doktor, pokúsim sa o to.
    </p>
    <p>
     — A kedy sa ja dozviem o výsledku?
    </p>
    <p>
     — Počkajte, — zamyslí sa. — Pozajtre je u mňa večierok. Pozvem i pána ministra. Príďte i
         vy — asi o tomto čase. Keď prejdem popri vás a zdvihnem na vás malíček pravej ruky,
         nasledujte ma. Môžete s ním o veci i sám hovoriť.
    </p>
    <p>
     Po odchode doktora Gelba, Róza, ako hypnotizovaná, ostane v salóne s dohárajúcou
         cigaretou v prstoch. Vlastne — stojí tu so svojimi novými myšlienkami. Márne by tajila, ten
         vidiecky advokát niečím pohol v nej, čo tu dosiaľ spalo. Rečou, či len tým podivným
         nástojčivým zrakom? Neraz si predstavila svoj život vyvrcholiť v peknej divadelnej kariére.
         Myslela si — to je úspech jej, a nikoho iného. Teraz v belastom, vonnom dyme, čo sa stelie
         okolo nej, vidí i ruky, tajomné, mocné ruky, čo jej upravovali a upravujú cestu. Čie sú to
         ruky? Ten podivný človek hovorí, to sú ruky židovských novinárov. Jej sa zdá, to sú ruky
         génia roztrateného a všelijako utláčaného národa. Mohlo by to byť? Prečo nie? A teraz, ako
         za úrok, niekoľko chudobných ľudí z tohto príbuzenstva žiada ju o pomoc. Siahne po
         žiadostiach a ich zozname, čo jej nechal Gelb. Číta radom — Abrahám Unger… Adolf
         Blumenbach… Samuel Kohn… Izák Weiss… až po raz podčiarknuté meno Dávida Gelba a po dva razy
         podčiarknuté Adolfa Rosenkranza. Hľa, aký poctivec, — všíma si pozorne znakov. —
         Rosenkranza nedal pred svojho príbuzného, keď mu iste sľúbil. Ona zas sľúbila jemu.
         Nepozostáva, len slovo dodržať. Minister ju iste vyhľadá — ak nie dnes večer, tak zajtra.
         Povie mu to — poprosí ho. Ak bude treba, zahrá svoju úlohu aspoň tak dobre, ako hráva v
         preplnenom divadle. Prečo by nezahrala, keď s tým spláca dlh? A prečo by jej nesplnil
         žiadosť on, ktorý jej znáša najdrahšie šperky — získať si jej úsmev?
    </p>
    <p>
     Belasté vlny vonného dymu prevíjajú sa v jasavom svetle žiaroviek a dráždia jej bujnú
         fantáziu. Róza sa predstaví v živých farbách, ako sa oblečie a počká svojho zbožňovateľa,
         ktorý pri svojich hodne prešedivených vlasoch zachoval si mladé a horúce srdce. Vezme si
         tie čierne hodvábne, v nich je zamatovosť jej pleti najvýraznejšia. Kedysi ju videl v nich;
         nemohol ju prenachváliť. Tie, tie si oblečie — hej! A keď príde ustatý, vysilený
         všelijakými štátnymi povinnosťami, usadí ho do fotela, sadne si k nemu, oprúc sa mu na
         rameno, vypije s ním pohárček koňaku a šálku tuhej čiernej kávy, akú má najradšej. Najprv
         ho nechá rozprávať o všetkom, čo mu príde na um — o politike, o koňoch, či o pekných
         dámach. Zadíva sa mu do očí, kým nezmäkne ako vosk. Pozbiera všetku svoju ženskú silu i
         oheň, nech sa zažne ako stoh slamy a blčí, blkoce. A keď jej, ako obvykle, povie: — Róza,
         čím sa ti zavďačiť za tvoju lásku? — predloží mu menoslov žiadateľov. Povie mu: — Pozri,
         môj drahý pán minister, toto mi sprav! Sľúbila som, urob mi to kvôli! Je kdesi akási Ryčava
         — dovoľ, nech sa títo chudobní a lojálni ľudia tam živia! Nič ťa to nebude stáť. Niekoľko
         slov alebo čiarnuť perom a je to! Prečo by si to nespravil, keď ma máš rád? Ja ti
         neodrieknem ničoho, a ty…?
    </p>
    <p>
     Z dumania vyruší ju nervózny cengot.
    </p>
    <p>
     — To je on, — skočí Róza a ide sa preobliecť.
    </p>
    <p>
     Teší sa, že má tak náhle príležitosť vyskúšať svoje vlohy, ako i srdce svojho vysokého
         ctiteľa. Vbehne do spálne, trilkujúc si čosi z obľúbenej árie. Prídu jej pritom na myseľ
         Gelbove slová: „Našlo by sa niekde úbohé dievčatko, o ktorom by vysvitlo, že je vaša
         sestra. Priznali by ste sa k nemu a pomohli mu v biede?“ Vyberie si chytro čierne hodvábne
         šaty, oblečie si ich, natiahne pančuchy, drobunké črievičky a prizrie sa do dlhého zrkadla.
         Oči sa jej jagajú, tvár sála mladosťou a akýmsi divným nadchnutím.
    </p>
    <p>
     — Trala-lala-la! — trilkuje si veselo, spokojná sama so sebou.
    </p>
    <p>
     V predsieni zatiaľ skladá si zvrchník elegantný starší pán. Tvár má hranatú, vlasy
         prešedivené, i s bokombriadkami. Krok rozhodný a bystrý.
    </p>
    <p>
     — Emmy, je doma milostivá? — spýta sa chyžnej dôverným hlasom, ako človek, čo je tu nie
         prvý raz.
    </p>
    <p>
     — Doma, vaša milosť, — odpovie ona úctivo, zavedie hosťa do salóna a diskrétne za ním
         zavrie dvere.
    </p>
    <p>
     Na tretí deň je večierok u Rózy Samlerovej. V udaný čas ponáhľa sa na Ferencziho cestu
         pod číslo 3 i doktor Jakub Gelb. Akosi je ukonaný nesmiernym hlukom veľkomesta. Pred vilou
         kočov a kočov! Nerozmýšľa, vojde rovno dnu.
    </p>
    <p>
     Nie je medzi prvými. V rozsvietenom, prepychovom salóne elegantných dám a pánov! Gelba
         si tí sotva všimnú, ale ani on ich. Jediné, čo sa spýta najbližšieho pána, je, či je tu i
         pán minister. Keď mu pán prisvedči, spokojne prechodí cez šablónu umeleckých večierkov.
         Skromnučko utiahnutý vyčkáva na svoju chvíľu. Napokon sa jej i dočká. Róza Samlerová podíde
         od hostí k nemu a, zdvihnúc malíček pravej ruky, uprie svoje veľké oči rovno na neho.
    </p>
    <p>
     Doktor Gelb pozorne vykročí za krásnou hostiteľkou, ktorá ho, ako svojho príbuzného,
         predstaví sama pánu ministrovi.
    </p>
    <p>
     O hodinu odchodí advokát zo Západného nádražia do Klátovca spokojný a dobrej vôle. Prečo
         by i nebol? Minister je gavalier. Pre krásne oči Rózy Samlerovej vzal si židovské žiadosti
         rovno na svoj súkromný byt — nezabudnúť na ne!
    </p>
    <p>
    </p>
   </div>
   <div type="chapter">
    <head>
     8
    </head>
    <p>
    </p>
    <p>
    </p>
    <p>
     Doma už čaká Gelba zas niekoľko prosebníkov, ktorým ide o to — dostať sa najkratšou
         cestou na Ryčavu. Vojde do kancelárie, a tu ani duše. Zastane pri koncipistovom stolíku,
         akty nedotknuté. Na Berkiho stolíku zas začatý odpis — nedokončený. Šéf sa zamračí, potrhne
         si nervózne prešedivenú červenkastú bradu a drobné oči mu vystúpia na povrch.
    </p>
    <p>
     — Kde sú tí sprepadenci?
    </p>
    <p>
     Vybehne za svojou polovičkou, objemnou Irén. Práve si pripravuje drahé, briliantové
         náušnice, čo jej muž priniesol z Pešti, ked ho zazrie nadureného v zrkadle.
    </p>
    <p>
     — Čo sa stalo, Kóbi? — obzrie sa na neho prekvapená.
    </p>
    <p>
     — Prosím ťa, — lapajúc dych, vesluje v povetrí rukami, — kde sú tí gauneri?
    </p>
    <p>
     — Akí gauneri? — skladá pani v rozpakoch náušnice na toaletný stolík.
    </p>
    <p>
     — No, doktor Merlan a pisár Berki?
    </p>
    <p>
     — Merlan a Berki? — prechádza si Irén pokojne rukou po čele.
    </p>
    <p>
     — Áno! Veď tí nehli aktom, čo som vytiahol nohu z domu.
    </p>
    <p>
     — A nedal si im voľno?
    </p>
    <p>
     — Ani mi na rozum neprišlo! — skáče Kóbi nervózne po pestrých kobercoch. — Práce v
         kancelárii a práce. Ale ja im ukážem! — behá hore-dolu. — Ja im dám! Nech mi len prídu na
         oči! Vyhodím oboch na trotoár. Tak…
    </p>
    <p>
     — No, nepajeď sa, Kóbi, škodí ti to! — podíde k nemu žienka láskavo a chce ho pohladiť
         po líci. — Nepajeď sa, vravím ti!
    </p>
    <p>
     — Ty ma len vysmievaš! — skočí ani chrček. — Ty mi nič neuznáš!
    </p>
    <p>
     — Ako by ti len neuznala? — chlácholí ho polovička bez najmenšieho rozčúlenia. — Načo
         toľký hnev? I tak nič nespravíš! Takej lacnej sily, ako je Berki, nedostaneš. A o doktorovi
         Merlanovi sám hovoríš, keď sa neblázni, je ti neoceniteľný.
    </p>
    <p>
     — Ešte sa ich aj ty zastávaj!
    </p>
    <p>
     — Nezastávam sa ich, len ti pravdu vravím, — stisne žena chladno plecami. — Pozri, ja sa
         nerozčuľujem. Azda by som sa i mala prečo. Ty si chodíš kade-tade…
    </p>
    <p>
     — Kade? — otvorí Kóbi oči naširoko, nečakajúc takýchto výčitiek od svojej tichučkej
         ženy. — Kde chodím?
    </p>
    <p>
     — No, zájdeš si do Budapešti!
    </p>
    <p>
     - A?
    </p>
    <p>
     — A mňa necháš tu, v Klátovci, počúvať tvojich klientov: „Kde sú pán doktor? Čo sú pán
         doktor? Kedy prídu pán doktor?“ Myslíš, že je to nejaká radosť?
    </p>
    <p>
     — Bol som len za povinnosťou. A ostatne, priniesol som ti náušnice!
    </p>
    <p>
     — No, haste, náušnice! — očervenie dáma. — To len investuješ! Ako do svojho domu,
         záhrady, účastín — investuješ i do svojej ženy. Kedy si ja tie náušnice zavesím, hoci sú
         ani hrachy? Kamže my ideme, že by som sa mohla popýšiť aspoň raz medzi známymi? Nikam! Ty
         smolíš v svojej kancelárii, ja sa dusím v svojich moderne zariadených, krásnych izbách. A
         čo je z toho napokon? Roky sa míňajú, pomaly sme starí a bez radosti. Keby sme mali deti! —
         poznamená podivným tónom ako pre seba. — Aspoň jedno dieťa!
    </p>
    <p>
     — Kto môže za to? — skrčí sa zrazu muž ani utajený kocúr. — Kto?
    </p>
    <p>
     — Kto vraj môže, hahaha! — popadne ženu silený smiech.
    </p>
    <p>
     — Azda ja? Povedz rovno, že ja! Nebol si u lekára? Nepovedal ti, há? Myslíš, ženu
         uspokoja komnaty a náušnice? Brilianty? Niektorú možno — mňa nie! Na, — vrhne mu šperky na
         stôl, — vezmi si svoje náušnice! Vráť mi moju mladosť — stratenú, otrávenú!
    </p>
    <p>
     Na Jakuba padajú tvrdé slová ani kameň za kameňom. Takých ozaj nečakal. Prišiel sa
         spýtať ženy, kde sú koncipient Merlan a pisár Berki. Doniesol jej drahé náušnice, a ona mu
         takto! Rád by jej niečo povedať, čo by ju skrotilo a uspokojilo. Chcel by jej vysvetliť, že
         všetky židovské deti sú ich deti. Že je to jedno, aspoň sa nemusí s takým dieťaťom trápiť
         ako so svojím. Ale myseľ sa mu akosi mätie pri vážnom pohľade tmavých ženiných očí. Nepríde
         mu slovo na jazyk, hoci je on pohotový advokát. V inom prípade mal by i desať, i viac
         výhovoriek. A tu iba zahabká čosi. Obráti sa v rozpakoch a vyjde do svojej pustej
         kancelárie.
    </p>
    <p>
     Zahrabal by sa do práce. Nejde mu. Dym púšťa za dymom, cigaretu pripaľuje za cigaretou.
         Rozrušený je do najvyššej miery. Ženine slová mu hučia v hlave ako rozdivený potok. Ona má
         pravdu, iste má, ale nie vo všetkom. Tie deti, no! Ale kam pôjde s ňou, zosadlovenou a pri
         jej bezohľadných manieroch? Teraz videl spoločnosť u Rózy Samlerovej. Čo by si len s ňou
         počal v takej spoločnosti? Čo keby sa tak rozčúlila a začala pohadzovať predmety ako
         briliantové náušnice? A — daj mi moju mladosť! — to sa povie. A muž nestratil nič, keď sa
         pripäl na celý život k žene, ktorá mu nerozumie? Hľa, Róza, tiež je židovka, ale aký
         rozdiel! Elegantná, distingvovaná! Ako sa len vie obracať vo vysokej spoločnosti! Aké ladné
         sú línie jej tela! Ako jej svieti pleť súladom s čiernymi vlasmi a obrvami! A ten pohľad
         hlboký ako noc, prenikavý, múdry ako trblet hviezdy večernice! Z tej by bola žena pre
         človeka, žijúceho vysokému cieľu!
    </p>
    <p>
     Ani nevie, a morózny advokát doktor Jakub Gelb zazrie zrazu v belasých vlnách vonného
         dymu pohľad jej, jej — prekrásnej Rózy Samlerovej. Jeho suchá, zhrbená postava sa vystiera,
         malé, nedôverčivé oči zasvietia zvláštnym leskom, nepekná starecká tvár mu zduchovnie.
         Zrazu prehĺbia sa kolmé čiary na jeho vypuklom čele. Jeho bytosťou zalomcuje, čo dosiaľ
         nezacítil. Akýsi utajený vzdor a odpor oproti svojej žene Irene.
    </p>
    <p>
     Z toho nečakaného podivného stavu vyruší ho ešte nečakanejšia návšteva.
    </p>
    <p>
     — Gschamster Diener, — zatiahne starecký hlas pri dverách, ktoré kostnatá ruka pozorne
         priviera.
    </p>
    <p>
     — Gn… tag! — zdvihne advokát ustato drobné šedivé oči a, potrhnúc si červenú bradu,
         zadíva sa prekvapene na bradatú, zarastenú postavu v čiernom ošúchanom kaftane. — Ja, že
         ste doma, Rosenkranz?!
    </p>
    <p>
     — Doma-nedoma! — usmeje sa starý Nátan pokorne, žmoliac v rukách okrúhly plstený čierny
         klobúk. — Čo pôjdem domov, kým vec môjho syna Adolfa nie je v poriadku? Zašiel som na
         Rudavku k bratancovi. Kupčí s Galassyho drevom. Už tretí raz som tu. Akosi ďaleko tá
         Budapešť, ďaleko! Tak, čo Róza? — sadne si starec bez ponúkania. — Čo?
    </p>
    <p>
     — Prijala ma slušne.
    </p>
    <p>
     — Vedel som, vedel! — natiahne kostnatú ruku po cigarách a pichne si ako prv dve do
         kaftana. — Krv nie je voda! A sľúbila?
    </p>
    <p>
     — Čo môže — vykoná.
    </p>
    <p>
     — To je dobre, — zašomre Rosenkranz ako pre seba. — Môj Adolf teda dostane licenc na
         Ryčave. Aj iní židia dostanú. No, najprv môj Adolf! Či tak?
    </p>
    <p>
     — Hej, — prikývne Jakub. — Mám to na deväťdesiatdeväť percent…
    </p>
    <p>
     — Prečo nie na sto? — blyskne v hosťových očiach.
    </p>
    <p>
     — Ak by nastali nejaké prekážky.
    </p>
    <p>
     — Aké prekážky? — vystúpi mrazivý údiv na markantnú tvár, jej všetky črty so šedivou
         bradou i kostnatými rukami pošinú sa akosi dopredu. — Nemôže sa Róza na ministra spoliehať?
    </p>
    <p>
     — Na ministra môže. I mňa uistil. Ale…
    </p>
    <p>
     — Aké ale? — podloží vrchnú peru spodnou.
    </p>
    <p>
     — Tu sú Jani báči, gróf Galassy a voľby… — podoprie si Gelb rukou hlavu, zabodnúc svoj
         ostrý zrak do múdrych Rosenkranzových očí. — Vec je na dobrej ceste, ale Róza má ťažkú
         úlohu.
    </p>
    <p>
     — Keď ťažkú, treba jej pomôcť, — uškrnie sa potuteľne Nátan. — Nesmie nám kaziť ani
         percento, ani jedno percento.
    </p>
    <p>
     — Ako to myslíte, Rosenkranz? — pozrie teraz už Jakub chladno a zvedavo na žida, tušiac,
         že zas má nejakú radu, čo sa zíde. — Viete vy, čo sú voľby?
    </p>
    <p>
     — Viem.
    </p>
    <p>
     — I čo v taký čas na Ryčave znamenajú gróf Galassy a jeho krčmársky kráľ Jani báči?
    </p>
    <p>
     — I to viem, — stisne Nátan mäsité gamby, privrúc na chvíľu viečka, akoby sa mu čosi
         stavalo pred oči. — Všetko viem. Nebol som ja darmo pri bratancovi na Rudavke. Pán gróf
         Galassy ešte židovského úveru nepotrebuje. Ináč by bolo s ním ľahko. Napádať ho v našej
         peštianskej tlači pre všelijaké kúsky neosoží. Je to vládny pán. K tomu magnát a džentlmen.
         Jani báčimu už rozkázal a on poslúcha. V Žajdliciach sa už pije za Rácza Bertalana. Z
         Gáblikovie pivnice vyvalia sa sudy a sudy. Sedliaci sa spijú ako hovädá. Tak usporiada veci
         v Marušove Gáblikov švagor Pavel Hrvolec, na Rudavke druhý švagor Peter Hrvolec, na Gelbe
         tretí švagor Gusto Hrvolec, na Machníku Gáblikov synovec Ján Klempár, v Sklačanoch jeho
         druhý synovec Matej Klempár, v Rákoší…
    </p>
    <p>
     — Dobre, dobre, Rosenkranz, — pretrhne rozhovoreného doktor Gelb, klopúc už netrpezlivo
         prstami na písacom stolíku. — Stav, ako vidím, poznáte. Ťažký stav. Čo sa tu dá robiť?
    </p>
    <p>
     — Dá sa, dá, — uškŕňa sa Nátan, významne mykajúc gambami, — len rozumom pohnúť.
    </p>
    <p>
     — Teda…
    </p>
    <p>
     — Klátovčianski židia nech sú naoko za Rácza Bertalana, — mihne šibalsky očami. — Ale v
         skutočnosti budete pracovať i na Ryčave za opozičného Bende Ferenca… Nemusí vyhrať, ale
         Gáblik, ak ho chceme zlomiť, musí prehrať. A s ním musí prehrať i jeho gróf v Žajdliciach,
         i na celej Ryčave.
    </p>
    <p>
     — Veľká vec, — šomre Gelb, zvesiac hlavu. — Ale kde máte na to ľudí? Kde i len jedného
         človeka?
    </p>
    <p>
     — Ľudí jest, keď jest kapitál, — usmeje sa Rosenkranz. — A toho jest. Ja som sa
         informoval. O všetkom som sa informoval. Bende je opozičník, ale náš človek. Potrebujú ho
         isté naše kruhy, ktoré chcú mať dve želiezka v ohni. Uznáte, veľmi múdre… Keď nevyhrá —
         nevyhrá! Hlavne, ukázať pánom tamhore, že už krčmársky kráľ na Ryčave nie je bez
         konkurencie. A keď sú peniaze, ľudia to spravia.
    </p>
    <p>
     - Kto?
    </p>
    <p>
     — Poznáte žajdlického richtára?
    </p>
    <p>
     — Kochela Bunkovčíka? — pohodí Jakub rukou. — Toho má Gáblik s telom i dušou.
    </p>
    <p>
     — Jeho áno, — pristúpi Rosenkranz blízko k stolíku a natiahne sa skoro k samému
         Jakubovi. — Toho áno, ale jeho syna Martina nie! Hovoril som s ním, viem. Mladý človek,
         ktorý vie, čo je alkohol, a nedostaneš ho zaň. Má votum i autoritu, lebo je inakší ako
         starý. A nadovšetko — nenávidí Gáblikovcov. Hodiny som presedel s ním, kým ste boli v
         Pešti. Vykladal mi o Gáblikovej strojárni, čo mu zosýpa peniaze z celých Žajdlíc. Ale i o
         jeho synoch Gejzovi a Imrovi a o dcére Gaby, ktorým celé to bohatstvo vykrúti krky. I teraz
         boli tam veľké orgie. Skončili orgie v horách, ako diví ľudia. Boli tam klátovskí advokáti,
         i gróf Galassy.
    </p>
    <p>
     — Môj koncipista a pisár, — zahundre Gelb nevrlo, — sú ešte tam kdesi.
    </p>
    <p>
     — Váš koncipista je s nimi blízky?
    </p>
    <p>
     — A aký blízky! Zaľúbený je do Gaby po uši!
    </p>
    <p>
     — Ach, to je dobre! To je dobre, — zamrmle Nátan. — Dožičte mu to. Máte tak aspoň priamy
         styk s touto podivnou rodinou. U vás zamestnancom, tam milovníkom! Len na kocúra pozor! Ale
         na toho Martina možno bezpečne stavať. Uvážte si to a konajte. A, prosím, nezabudnúť na
         Adolfa Rosenkranza! Prvý licenc na Ryčave je náš… A ešte čosi, — vráti sa Nátan už odo
         dverí, — počúvať, proti grófovi Galassymu podal jeho synovec Végváry miliónový proces.
         Kedysi ste vyhrali žalobu proti nemu. Pokúste sa teraz stať sa jeho obhajcom. Adieu!
    </p>
    <p>
     Gelb zabudne odchádzajúcemu i poďakovať sa. V belastom dyme stratí sa mu starec ako
         prízrak. Iba jeho slová ozývajú sa mu v duši.
    </p>
    <p>
     — Obratný žid! — prehodí pre seba. — Vie, čo je boj, a má hneď i plán. Taká rasa sa
         nestratí! — zamyslí sa a uvažuje. — Poraziť krčmárskeho kráľa, alebo aspoň spraviť ho menej
         významným, nie zlá myšlienka. Ak sa Jani báčimu nedarí pri voľbách, ako obyčajne, stratí u
         grófa Galassyho, i Galassy u svojho priateľa, predsedu ministerstva v Pešti, dôveru. Róza
         by mala o toľko ľahšiu úlohu. O tom sa dá poradiť v klátovskom chevre kadiša. Konečne, nám
         židom je jedno — Rácz, či Bende. Posledný iste sa bude i exponovať za to — dostať židov do
         Ryčavy. A tu je ešte i tá kauza! Výborná príležitosť pre obratného advokáta nielen groše
         zobrať, ale dostať sa i do priazne vplyvného grófa. Majetkový spor — synovec Végváry kontra
         ujec Galassy — nebude bez zaujímavostí, najmä keď prvý je známy peštiansky kartár. Jeho
         matku svojho času Galassy vyplatil. Ak má Galassy písma v poriadku, — myslí si advokát, —
         nebude ťažko vyhrať proces, pripútať grófa a vykibicovať krčmárskeho kráľa, Jani báčiho, z
         jeho priazne… Tu niet čo strácať času, — ozve sa v Gelbovi advokátsky inštinkt.
    </p>
    <p>
     Zabudne načisto na búrku s Irén, i na tých gaunerov, doktora Merlana a pisára Berkiho,
         ktorí sa ešte vždy nevrátili z túlačky. Vstane, otrasie cigaru nad popolníkom, vezme klobúk
         a vyjde na chodbu.
    </p>
    <p>
     — Idem za grófom Galassym, — zavolá za ženou do kuchyne, akoby sa nič nebolo skúrilo
         medzi nimi. — Ak príde niekto, nech ma čaká.
    </p>
    <p>
     — Dobre, — odpovie mu Irén, sotva zdvihnúc vyčervenené, od plaču napuchnuté oči.
    </p>
    <p>
     U Galassyho upraví doktora Gelba po prihlásení vyšujtášovaný hajdúch do priestrannej
         knižnice. Popri stenách kníh a kníh v zasklených policiach. I starých, viazaných v bielej
         koži. Iste ich zbieralo niekoľko generácií. I staré portréty tu visia, svedčiac o sláve
         magnátskeho rodu. Jakub skoro zacíti na tvári otázku tých nemých očí: židko, čo tu hľadáš?
         Zachvie sa čosi v ňom v tomto cudzom prostredí. Nie je to stiesnený pocit malého človeka.
         Veď on, príslušník vyvoleného národa, má v Abrahámovi, Izákovi, Jakubovi a v prorokoch
         inakších predkov ako gróf Galassy v liliputskej histórii svojho hrdého rodu. To je len
         nepríjemný pocit človeka, ktorý cíti, že vstupuje niekam, kde ním opovrhujú. Ukloniac sa
         hlboko hneď pri dverách, neistým krokom kráča po ťažkých perzských kobercoch. Ozve sa
         štekot. Veľká doga skočí mu do cesty. Ale na veliteľský hlas svojho pána pritisne sa k
         lesklým parketám a len zaskukne priateľsky. Pred anglickým krbom veľký dubový stôl, na ňom
         niekoľko otvorených kníh. Od jednej vstane prešedivený gróf Galassy.
    </p>
    <p>
     — Dobrý deň, pán Gelb! — podíde galantne dva kroky napred a račľujúc podá mu ruku. —
         Prosím sadnúť si. Rád som, že idete. I tak som chcel s vami hovoriť, — zmyká sa mu chudá
         tvár nervózne. Vráskavým čelom prelietne temný mráčik. — Rád som, no!
    </p>
    <p>
     — Prosím, prosím, osvietený pán, — vo chvíli je Jakub celkom pri sebe a nedbalo, ako
         doma, siahne po ponúkanej jemnučkej cigare. — Poteší ma, ak môžem niečím poslúžiť…
    </p>
    <p>
     — Môžete, ako by nie! — uškrnie sa veľmož, púšťajúc i sám dym z vonnej cigarety. V jeho
         prenikavých očiach zablysne sa niečo ako na poľovačke, keď už vie, kde je zver. — Počujte,
         pán advokát, už som sa vás dávno chcel opýtať, čo vy toľko bombardujete žiadosťami o
         licencie financov a vysoké ministerstvo?
    </p>
    <p>
     Otázka prekvapí Gelba ako hrom. Všetko iné čakal, len to nie. Cigara sa mu zachvie v
         ruke, nechce chytiť ohňa. Pot vystúpi mu na čelo. Zato drobné oči hľadia pevne a bledá tvár
         svieti odhodlaním. Ústa sa otvoria, načnú slovo…
    </p>
    <p>
     — Pozrite, — nepripustí ho domáci pán, — máte celú uhorskú krajinu. Môžete si vychodiť
         licencií a licencií pre svojich. Prečo vám ide len o našu Ryčavu a Ryčavu?!
    </p>
    <p>
     — Keď tu jeden človek má všetko v rukách, — prevraví chladno a odmerane. — Jediný
         človek!
    </p>
    <p>
     - Kto?
    </p>
    <p>
     — Pán Ján Gáblik zo Žajdlíc, krčmársky kráľ!
    </p>
    <p>
     — No, tak som ja cisár, — zachechce sa Galassy, — lebo je to po mojej vôli. Viete, prečo
         potrebujem Jani báčiho, a keď chcete, i jeho dynastiu na Ryčave?
    </p>
    <p>
     — Viem. Pre voľby, — púšťa už advokát kotúč dymu, dokonale sústredený na každé slovo. —
         Pre voľby, rozumie sa…
    </p>
    <p>
     — I pre voľby, — pokračuje gróf, odhodlaný, ako vidno z prízvuku reči, odstaviť dnes
         Gelba od všetkého namáhania. — I pre to. Ale predne, Jani báči je báječný človek. Jeho
         deti, a najmä Gaby, sú nesmierne zábavní ľudia. Nezdierajú ako židovskí krčmári, ale i
         rozhodia, ako sa svedčí na opravdivých pánov, nie?
    </p>
    <p>
     — Uznávam, vaša osvietenosť, — pochopí hneď hosť, že tú pevnosť nepôjde len tak zaujať.
         — Ochotne uznám…
    </p>
    <p>
     — No, veď i musíte, hehehe! — potrasie sa prešedivená hlava. — Taká Gaby nevyrastie zo
         židovskej krvi…
    </p>
    <p>
     — O tom by sa dalo hovoriť.
    </p>
    <p>
     — Čože? — vzpriami sa magnát v kresle. — Vy poznáte takú šarmantnú židovku?
    </p>
    <p>
     — Poznám!
    </p>
    <p>
     - Kde? Koho?
    </p>
    <p>
     — Rózu Samlerovú v Pešti.
    </p>
    <p>
     — Ach, Rózu? — počne sa Galassy baviť, že rozhovor došiel na túto koľaj. — Róza
         Samlerová je rozkošná ženská a výborná herečka. Má otvorený dom. V Pešti je verejnou
         tajnosťou: pán minister financií zachodí vraj k nej často. Ale, pán advokát, nech tak Gaby
         príde do Pešti, stavím sa s vami, odvedie Róze i jej ministra.
    </p>
    <p>
     — Myslím, vaša osvietenosť preceňuje vlohy pani Gaby.
    </p>
    <p>
     — No, uvidíte, až pôjde do Pešti, čo dokáže. Ale to je bočná vec. Hlavné je, pán doktor
         Gelb — nechajte vy Ryčavu na pokoji! Ja ju chcem mať, ako je. Rozumiete? To je môj revír, a
         kým som ja tu pánom, je Jani báči krčmárskym kráľom na Ryčave. Nie som proti židom. Viem,
         sú dobrí vlastenci. Ale ak ich osádzať na Ryčave, získajte si Gáblika.
    </p>
    <p>
     — To je márne.
    </p>
    <p>
     — Prečo?
    </p>
    <p>
     — Tam je licenc len pre jeho rodinu.
    </p>
    <p>
     — No, nech vašich prijme do rodiny. Má dvoch slobodných synov. Nepokúsite sa o to,
         hehehe? Ale žart stranou, pán doktor, — zadíva sa mu gróf do meravej tváre. — Viem, ste žid
         a dobrý advokát. Vyhrali ste raz žalobu i proti mne. Chcem vám dokázať, že si ctím vašu
         osobu. Niet uhorského magnáta, čo by nemal svojho žida. Ja úver, chvalabohu, ešte
         nepotrebujem. Ale žaluje ma synovec o majetok, čo som ja jeho matke, nebohej mojej sestre,
         už vyplatil. Možno viete o tom. Ja mám všetko v poriadku, kauzu vyhrám. Taká kauza
         advokátovi donesie. A ja by som vám ju dal pod podmienkou…
    </p>
    <p>
     — A tá je? — žasne Gelb nad takým obratom.
    </p>
    <p>
     — Stanete sa mojím domácim židom. Nebudete podávať na ministerstvo financií žiadosti o
         licencie, ale sa postaráte miesto svojich židov poriadne o seba. Dva dni vám dávam času
         rozmyslieť si. O svojom rozhodnutí uvedomte ma písomne. Dobre?
    </p>
    <p>
     Gelb chcel by povedať, že je podmienka nemožná. On je už rozhodnutý. Jednako sa mu ozve
         čosi v jeho židovskej duši. Tu ide predsa o zisk, o veľký zisk! Čo by na to Irén? A čo by
         na to i starý Rosenkranz?
    </p>
    <p>
     — Dobre, — vyrazí z neho prázdno po chvíli, keď vstane z kresla a porúča sa. — Dobre.
    </p>
    <p>
     V prednej kancelárii nájde svojich pomocníkov, doktora Merlana a pisára Berkiho. Ruky na
         písacom stole, na rukách zas hlavy. Drichmú, potvory! Inokedy bol by zjačal na nich. Teraz?
         Bojuje sám so sebou, škriepi sa, vadí za seba i proti sebe. Zájde za ženou o radu. Tá je
         hneď hotová:
    </p>
    <p>
     — Haste, prijmeš Galassyho proces! Čo ťa po škamravých židoch? Toľké peniaze, nie? A
         okrem toho tá česť — doktor Jakub Gelb, advokát grófskeho panstva! — hovorí už, akoby
         zabudla na všetky bolesti.
    </p>
    <p>
     Ale keď jej muž neprisvedčí, spustí na neho ešte ostrejšie ako ráno. Rozfiká sa, zbalí a
         odíde k rodičom. Tak!
    </p>
    <p>
     — Oh, Rosenkranz! Nešťastný Nátan Rosenkranz! — chytí sa Jakub za hlavu.
    </p>
    <p>
     Už by i popustil, veď čo z toho? V tom sa mu vynorí v duši húf bradatých židovských
         postáv, skrčených pod ťarchou života. Ich tmavé zraky vnikajú na dno jeho bytosti. Počuje
         ich hlas, vyčítavý i prosebný: „Tvoj otec bol kedysi taký chudobný žid ako my. Ty si dnes
         povestný, bohatý fiškál. Detí nemáš. Pomáhaj teda svojeti! Na to si!“
    </p>
    <p>
     Tak búri v ňom, kmáše ho, škrtí. Tvár mu opadne, akoby ju posýpal popolom. Stane sa ozaj
         škaredou. Vyjasní sa len o dva dni, keď pisár Berki nesie list do Galassyho kaštieľa. V
         liste je čierno na bielom: advokát dr. Jakub Gelb ostáva len pri svojich licenciách, ďakuje
         za láskavosť a výnosnej kauzy sa zrieka.
    </p>
    <p>
    </p>
   </div>
   <div type="chapter">
    <head>
     9
    </head>
    <p>
    </p>
    <p>
    </p>
    <p>
     Skoro potom zavolá si šéf pisára do svojej kancelárie.
    </p>
    <p>
     — Pán Berki, — vraví mu zrejme dôverne, — viete, máme na krku voľby?
    </p>
    <p>
     — Viem, pán doktor, — natiahne pisár vážnu tvár, zaostrenú ani pílka. — Ako by som
         nevedel? Veď sa už v meste i na Ryčave kortešuje. Jani báči chodí s husím perom za klobúkom
         — na Berca Rácza. Advokáti Werner a Balkovič sú zas za opozičného, akéhosi Bende Ferenca…
    </p>
    <p>
     — No tak, pán Berki, — potisne k nemu Gelb kazetu, plnú najjemnejších cigár a cigariet,
         — vezmite si! A my, — uprie na neho prenikavý pohľad, — za kohože budeme?
    </p>
    <p>
     — Kto, prosím?
    </p>
    <p>
     — Nuž my! Naša kancelária!
    </p>
    <p>
     — Neviem, — poškrabe sa za uchom, — Židia sú za vládneho, ako vždy.
    </p>
    <p>
     — A vy, pán Berki?
    </p>
    <p>
     — Nuž? — neujde pisárovi, ako ho dnes šéf hrdo tituluje. — Ja? Čože ja? — stisne
         plecami. — Nemám ani hlasu!
    </p>
    <p>
     — Hlas sem, hlas ta! O to nejde! — uškľabí sa Gelb významne. — Ale za koho budete
         pracovať?
    </p>
    <p>
     — Za koho rozkážete.
    </p>
    <p>
     — To je múdre, — potľapká ho po pleci. — A pán doktor Merlan?
    </p>
    <p>
     — No, to už neviem, — stíši hlas o stupnicu, aby nebolo počuť do susednej, kde sa nad
         aktami krčí koncipista. — Neviem. On je zadobre s Jani báčim.
    </p>
    <p>
     — Pravda, — zašomre Jakub, — z toho je nič. Ale vy, pán Berki, hotový ste do práce, ako
         vám rozkážem? Pravda, i zarobíte si pritom.
    </p>
    <p>
     — Ozaj? — zasvieti žiar nekonečnej oddanosti na tej suchej tvári. — Ešte si i zarobím?
    </p>
    <p>
     — Ale, — pohrozí šéf prísne, zmrštiac čelo, — jazyk za zuby. Pánu Merlanovi o tom ani
         slova. Rozumiete?
    </p>
    <p>
     — Veľmi dobre, pán šéf.
    </p>
    <p>
     — Tak, počujte, pán Berki, — pritiahne ho za gombičku k sebe, — židia budú za vládneho,
         ako ste povedali. Ako ináč? I naša kancelária bude za vládneho Rácza Berciho. Ale
         pracujeme, i židia i naša kancelária, za Bende Ferenca.
    </p>
    <p>
     — Ako to? — diví sa pisár.
    </p>
    <p>
     — Veľmi prosto! — vstrčí si palec do pazuchy na veste a, vejárujúc dlaňou, vykladá. — Ja
         sám odhlasujem na Berciho. Ale vy pôjdete, a to ešte tohto týždňa, do Žajdlíc.
    </p>
    <p>
     — Do Žajdlíc? — vytrešti Berki oči. — A po čo?
    </p>
    <p>
     — No, len počkajte! Hneď ste na čistom. — Poznáte vy v Žajdliciach Martina Kochela, i
         Bunkovčíkom ho zvú?
    </p>
    <p>
     — Richtárovho syna?
    </p>
    <p>
     — Uhádli ste. Poznáte sa s ním?
    </p>
    <p>
     — Poznám.
    </p>
    <p>
     — Teda pôjdete k nemu a nepoviete, kto vás posiela. Len sa ho spýtajte, či už nemá dosť
         Gáblikovcov? Či už starý Gáblik dosť nenadrel zo Žajdličanov? Či sa Gaby už dosť
         nenafľandrila za žajdlický groš s pánmi i so sedliackymi mládencami? Či sa mladí páni od
         Gáblikov nenazvádzali už dosť najkrajších žajdlických žien a dievok? A — nezabudnite mu
         pripomenúť, — uškľabí sa Jakub Gelb diabolsky, — či jemu samému už nepoľuje Imro na švárnu
         Zuzku Gombáľovie, keď Žajdlice a celá Ryčava až po Vlčie Jamy a Drgáče majú zas odhlasovať,
         kde pán Gáblik káže?! Vysvetlite mu, že opozičiar Bende Feri je spravodlivejší ako Rácz
         Berci, čo nechce sedliaka ani vidieť. Povedzte mu: peňazí jest, a keď vyhrá opozícia, on,
         Martin Kochel Bunkovčík, bude prvým a najvplyvnejším človekom na Ryčave. Rozumiete?
    </p>
    <p>
     — Rozumiem, — natiahne Berki vážnu tvár v povedomí dôležitosti. — Ale ak mi neuverí?
    </p>
    <p>
     — Máte pravdu! — klopne sa šéf ukazovákom po čele. Podíde do kúta k otvorenej sejfke a
         vytiahne zväzok bankoviek. — Potrebujete dôkaz. Tu ho máte! Nemusíte účtovať. A keď bude
         treba, príďte! Nájde sa! — vtisne mu do ruky bankovky, ktoré pisár hladno schytí a všupne
         do bočného vrecka. — Ale, — zablysne oná neústupná sila v Gelbovom drobnom pohľade, — starý
         Gáblik nesmie vyhrať na Ryčave! Rozumiete?
    </p>
    <p>
     — Rozumiem! — opätuje Berki. — Kancelária je za vládneho, ale pracuje sa za opozičného.
    </p>
    <p>
     — Správne.
    </p>
    <p>
     — Len dovoľte, pán šéf, — zdvihne pisár hlavu, — čomusi nerozumiem. Čo my máme z toho,
         vlastne vy, keď budete za Rázca Berciho a mne dáte peniaze agitovať za jeho protivníka?
    </p>
    <p>
     — Ale, Berki, — položí mu ruku na plece, — čo vás po tom? Tomu vy ani nemusíte rozumieť.
         A ostatne neskoršie i tomu porozumiete. Teraz už len rezko do roboty! Ale, — prihrozí mu, —
         o mne ani mu-uk! Ani Merlanovi! Takto si pomôžete. Inak vyletíte z kancelárie na trotoár…
    </p>
    <p>
     Berkimu, idúcky do susednej izby, zem sa hýbe pod nohami. Toľkáto dôvera, a k tomu taká
         príležitosť i pre seba niekoľko stovák — no, to akoby ho len vatou hladil po holom. Sadne
         si za stolík a fľochne na doktora Merlana. Merlan pracuje ani osol. Preberá akt za aktom,
         mračí i vyjasňuje čelo a škrípe perom. Statočne chce nahradiť všetko, čo preflámovali. Ako
         mu len nepovedať, čo sa chystá? Ako sa pretvarovať pred ním, keď ho on vzal so sebou ešte i
         na Ryčavu a vo všetkom mu ide po ruke. Veď si už i potykali.
    </p>
    <p>
     Do obeda vydrží. Ale po obede Gelb sa kdesi stratí. Ostanú sami robiť na šéfa a na jeho
         vysoké ciele. Hovoria málo, fajčia veľa. Trpia, pravda, Merlanove cigarety. No Berkiho
         myká. Práca mu nejde. V hlave snujú sa plány. Bočné vrecko má plné najjemnejších cigár.
    </p>
    <p>
     Vojde poštár. Prinesie kopu listov. Doktor ich vezme a triedi. Úradné osebe, privátne
         zasa osebe. Pri jednom úhľadnom zastane. Písmo ľahkej dámskej rúčky a papier — vonia. Na
         také čosi je Jožko citlivý. Obráti list a číta: Róza Samlerová, Budapešť, Ferencziho cesta
         3.
    </p>
    <p>
     — Kto je tá dáma? — vyruší naraz Berkiho z jeho plánov.
    </p>
    <p>
     — Aká?
    </p>
    <p>
     — Nuž, — potrasie Jožko čiernou hlavou, — tá Róza Samlerová z Budapešti. Starý jej píše
         deň po deň a ona jemu často odpovedá.
    </p>
    <p>
     — Samlerová? Samlerová a Róza, no! — hľadá čosi Berki v svojom hladkom mozgu vyhovieť
         doktorovi. — Hop, — udrie si do dlaní, — už to mám! Ak je to nie majlíberka starého, tak je
         iste tá dáma, ktorú som počul cez dvere spomínať, keď bol tu Nátam Rosenkranz pre licenciu.
    </p>
    <p>
     — Aha, — uškrnie sa Merlan, — tá by teda mala mať niečo do našich licencií, či nie?
    </p>
    <p>
     — Možno, — potrie si pisár prstami vráskavé čelo. — Ak ti ide o to, — fľochne Berki
         dobrácky na doktora, — môžeme sa to určite dozvedieť.
    </p>
    <p>
     — Ak mi ide o to? — vydýchne Jožko zhlboka, pomysliac si na rozkošnú Gaby, a dodá
         hlasne: — Ide mi! Zvedavý som, kade náš starý chodí, keď je v Pešti. Ak mi to vykutíš,
         dostaneš odo mňa škatuľu cigariet.
    </p>
    <p>
     — Čo mne cigarety? — nevydrží už spoločník ďalej, siahne do bočného vrecka a vytiahne za
         hrsť jemných cigár. — Nech sa ti páči, doktorko! Lepších nebolo ani v Žajdliciach!
    </p>
    <p>
     — Hohó! — vezme si koncipient jednu a obzerá. — Chlape, veď je to regália! Čo sa s tebou
         robí? Odkiaľ to máš? Azda si sa nestal kortešom?
    </p>
    <p>
     — Nevyzradíš ma? Poviem ti, — cíti Berki, i tak to nevydrží a musí si uľaviť. —
         Nevyzradíš?
    </p>
    <p>
     — Čo, som dieťa?
    </p>
    <p>
     — Ale to je tajomstvo!
    </p>
    <p>
     — Dobre. Čestné slovo! Pravda, stal si sa kortešom?
    </p>
    <p>
     — Uhádol si, — vydýchne si Berki zhlboka.
    </p>
    <p>
     — A za koho robíš? Pravda, za Rácza!
    </p>
    <p>
     — Nie! — krúti hlavou.
    </p>
    <p>
     — Azda za opozičiara Bendeho?
    </p>
    <p>
     — Za toho!
    </p>
    <p>
     — Ved ťa starý vyhodí na trotoár!
    </p>
    <p>
     — Nevyhodí! Kancelária má byť naoko vládna. Ale ja pôjdem do Žajdlíc a na Ryčavu.
    </p>
    <p>
     — Tam ťa Gáblikovci zabijú.
    </p>
    <p>
     — Nezabijú ma, vysekám sa ja, — zacituje pisár známu pieseň, — mám šabličku oceľovú, —
         vytiahne zväzok bankoviek z bočného vrecka a zašermuje nimi vo vzduchu, — vyrúbem sa ja!
         Nájdem si ja svojich ľudí, uvidíš! A koľko!
    </p>
    <p>
     — Berki, Berki! — skríži Jožko ruky a zadíva sa na jeho suchú, vycivenú postavu s
         netajeným úžasom. — Ty si človek! Ty začínaš robiť kariéru!
    </p>
    <p>
     — To si myslím, — vypne sa dovysoka. — A ty, dúfam, spravíš ju spolu so mnou! Povedz mi
         len, za koho si, doktorko? Za Rácza a či za Bendeho?
    </p>
    <p>
     — Ja? — zvážnie Merlan. — No, — vyrazí z neho po krátkom mlčaní, — mne je ozaj jedno.
         Jeden Maďar, druhý Maďar, a my sme Slováci. Mne je to fuk, či bude poslancom jeden a či
         druhý. Ba počkaj, — spätí sa zrazu, — jednako nie! Počuj, kamarát, vieš, za koho budem ja?
    </p>
    <p>
     — Za koho?
    </p>
    <p>
     — Za toho, za koho bude pekná Gaby zo Žajdlíc.
    </p>
    <p>
     — To je chyba! Celá Gáblikovská rodina bude za vládneho Rácza Berciho. Pán Galassy je už
         v tom, a kde gróf Galassy, tam i krčmársky kráľ Jani báči. No, darmo je, — zavzdychne si
         Berki, — presvedčenie je presvedčenie. Zato ostaneme dobrými priateľmi?
    </p>
    <p>
     — Prečo nie? — usmeje sa Jožko. — A pôjdeme spolu i do Žajdlíc. Ty do práce, a ja,
         žebože, pomáhať ti. Starý bude šťastný!
    </p>
    <p>
     — Správne! — dupne si pisár nohou na dôraz. — Kancelária bude naoko za vládneho. Ty
         budeš naoko a ja budem pracovať.
    </p>
    <p>
     — Dobre!
    </p>
    <p>
     — A nepobijeme sa?
    </p>
    <p>
     — Nie. Ale mi o tej Róze Samlerovej opatri niečo. Vieš, je to veľmi zaujímavé. Náš starý
         je samé tajomstvo. Opatríš mi?
    </p>
    <p>
     — Opatrím.
    </p>
    <p>
     Gelb sa vráti z mesta celkom dobrej vôle. Iste už bol medzi svojimi, a vidieť na ňom,
         trúfa si. Ešte toho dňa prehovorí diskrétne s Merlanom. Kancelária pôjde, rozumie sa, s
         vládou. Pán kolega má iste veľa známostí na Ryčave. Dobre by urobil, keby si ta vyšiel
         pohovoriť s ľuďmi.
    </p>
    <p>
     — Veľmi vďačne! — prisľúbi Merlan. Čo by neprislúbil, keď to šéf žiada? A pekná Gaby mu
         už i lístok poslala, kedy vyjde hore na besedy. — V záujme kancelárie, keď to musí byť, —
         vyfúkne vonný dym, — pôjdem.
    </p>
    <p>
     Na druhý deň už prášia z Klátovca. Ženú na fiakri, ako sa patrí. Čierne, trochu
         vychudnuté kone, farebnými stuhami ozdobené. Na voze ihrá smiech, žeravejú cigary. Kto ich
         stretne, pomyslí si: Korteši!
    </p>
    <p>
     — No, opatril si? — pohodí Jožko zboka Berkimu; jeho vychudnutá tvár sa dnes akosi
         zaokrúhľuje. — Opatril?
    </p>
    <p>
     — Ale áno, — vytiahne vtom včera prišlý list z vrecka a podáva mu ho. — Na, prečítaj si!
    </p>
    <p>
     — To nie! To už nie! — spätí sa Merlan. — To si nemal!
    </p>
    <p>
     — Keď chceš vedieť. Veď mu Róza napíše druhý.
    </p>
    <p>
     — Napíše, nenapíše. Odlož to! — mrzí sa doktor. — Povedz mi, čo je v ňom?
    </p>
    <p>
     — Čo? — stiahne Berki čelo, načrúc do pamäti, napáchnutej už dobre alkoholom. — Rózka mu
         píše ako milému pánu Gelbovi. Hovorila s pánom ministrom znova a znova. Čo príde do
         ministerstva, bude prajne vybavené. Ak mu finančné riaditeľstvo žiadosti prosto vráti, nech
         ich pošle i s apelátou jej. Ona to oddá pánu ministrovi osobne…
    </p>
    <p>
     — Tí, Jani báči má židovských konkurentov! — pohmká si Jožo. — A tých žiadostí ešte
         nalifrujeme, namojdušu!
    </p>
    <p>
     — A môže to tá Róza? — zadíva sa Berki učudovane na priateľa. — Môže?
    </p>
    <p>
     — Že či? Musí byť pekná, potvora. A pekné ženy vnikajú k vládcom sveta. Ale myslím, i
         Róza dostane konkurentku.
    </p>
    <p>
     — Koho?
    </p>
    <p>
     — Gaby! Ak sa tá raz o tom dozvie, hneď je v Pešti. A tá sa rozumie do ženského remesla.
    </p>
    <p>
     — Tak jej to povedz.
    </p>
    <p>
     — Uvidím!
    </p>
    <p>
     Koč zastane v Žajdliciach pred Gáblikovie krčmou. Zástupcovia Gelbovej kancelárie podajú
         si priateľsky ruky. Merlan vojde dnu, Berki ide stranou, do dediny. Fiaker obráti a vráti
         sa hneď do Klátovca. Cesta je skalnatá i dosť blativá. Pisár siaži po nej dlhým krokom
         pozorne ako túlavý kocúr. Prejde Gáblikovie kolóniu a zastane pri richtárovej múranici; z
         nej vidieť do dvorca panej Gaby.
    </p>
    <p>
     Hneď na kamenných schodoch potkne sa o podivného tvora. Je to čiovieča ako opica.
         Zaprská na neho a skočí ani pes. On sa počne s ním hrať, ale ono zabodne do neho divo
         škamravé oči. Keď mu zasiahne ruku, poriadne zahryzne do nej.
    </p>
    <p>
     — Eh, potvora! — zaženie sa Berki a praskne mu dlaňou cez ústa. — Bodaj ťa porantalo!
    </p>
    <p>
     Človieča zaskučí a vydá akési zvieracie hlasy. V pitvorných dverách zastane plecitý,
         čiernovlasý, zazorený mládenec.
    </p>
    <p>
     — Čo je? — priznáva sa k prišlému. — Ste to vy, pán Berki? — pozná ho na prvý pohľad.
    </p>
    <p>
     — Ja, Martinko, ja! — zagáni na kaliku. — Či mi prst neodhryzne, potvora?! — osŕka
         prichodiaci.
    </p>
    <p>
     — Ideš ho sem! — zahrozí sa Martin, zaskočí prskajúceho tvora. Schytí ho za ruku,
         potrhne do pitvora a, sotiac ho do zadnej izby, buchne dvermi za ním. — To je už u nás tak.
         Sestra Tera sa kdesi túla. Včera sme pochovali mater. Všetko je hore nohami. Čo dobrého vás
         vedie k nám?
    </p>
    <p>
     — Len tak som sa zastavil, — vojdú do izby a sadnú si za stôl. — Len tak.
    </p>
    <p>
     — Len tak? — vydýchne si mládenec; na jeho peknom, vysokom čele sedí akýsi stály mrak.
    </p>
    <p>
     — Myslel som už: nejaká exekúcia od pána doktora Gelba.
    </p>
    <p>
     — Čoby! — zníži Berki hlas. — Teraz nieť času na to. Tu sú voľby.
    </p>
    <p>
     — Sú, — prisvedčí Martin. — Veď sú otec viac u Gáblikov ako doma. Bude to zas potresk za
         tých niekoľko týždňov!
    </p>
    <p>
     Do izby vojde dievka. Poblednutá, pehavá, úzkych sivých očí. Pozdraví a zháňa čosi na
         polici. O chvíľu sa obráti a chce vyjsť.
    </p>
    <p>
     — Tera, — stane jej brat do cesty, — kde si bola?
    </p>
    <p>
     — V dedine.
    </p>
    <p>
     — Včera sme mater pochovali, vieš?
    </p>
    <p>
     — Viem.
    </p>
    <p>
     — Tak máš byť doma. Si gazdiná, — zadíva sa jej ostro do tvári. — Povedz, kde si bola? U
         Gejzov, pravda?
    </p>
    <p>
     — Nie, nebola som, — zapýri sa dievka. — Len ma pani veľkomožná Krupovská zavolali do
         ich záhrady kvety pozrieť.
    </p>
    <p>
     — Neklam, Tera! — osopí sa na ňu. — Ani Krupovská nemá do teba nič! Gejza si ťa dal
         zavolať!
    </p>
    <p>
     — Nie, — rozplače sa dievka. — Bola som u mladej panej, uver, Martin!
    </p>
    <p>
     — No, veď, — zahrozí sa jej, nehľadiac na hosťa, — nech zviem, že si u Gejzov, sám
         pôjdem a dovlečiem ťa domov za vlasy. Poriadne dievča ta ani nevkročí. Mám ja to trpieť?
         Otec, málokedy triezvy, premárni celý majetok a sestra má byť frajerkou toho podliaka? Nech
         je to posledný raz! — zatne päsť za odchádzajúcou.
    </p>
    <p>
     — Nerozčuľujte sa, Martinko, — tíši ho Berki.
    </p>
    <p>
     — Ako by sa nerozčuľoval? — zdržiava sa mládenec. — Azda ja neviem, čo sa robí? Načo k
         nám fľochne tu Hana Nechtáčka, tu korhelica Kulbaska?! Len: Tera, poď! Tera ufrkne ani
         gáfor — u Gejzov sa pije sladké a mladý pán má, čo chce. Či ja neviem? — červenie sa vždy
         mocnejšie. — Veď celý náš dom, celá dedina vyjde pre tú prekliatu famíliu na nivoč. Ba i z
         poctivosti!
    </p>
    <p>
     — A ten vytiahnutý Imro pasie vraj po Zuzke Bachelovie! — uškrnie sa pisár.
    </p>
    <p>
     — Pasie?! — rozhorí sa chlap ani fakľa. — A ledva chodí do neho duša spávať. Ale ak ho
         dolapím, kristubohuprisám, — zdvihne žilovaté ruky hrozivo, — dodrúzgam tie jeho panské
         koštiale! Keď ma i zavrú — nech! Musíme my tu mať na krku takúto ohavnosť?
    </p>
    <p>
     — Nemusíte, Martinko, — vycíti Berki vhodnú príležitosť natočiť niť na svoje vreteno. —
         Je tu ľahký spôsob zlomiť Gáblikovcov.
    </p>
    <p>
     — Aký?
    </p>
    <p>
     — Voľby! — hľadí mu do súladnej tvári ako do knihy. — Nevoliť s Gáblikovcami Rácza
         Berciho, ale opozičného Bende Ferenca!
    </p>
    <p>
     — Mohlo by to byť? — schladne mládenec údivom.
    </p>
    <p>
     — Mohlo! Prečo nie? — zníži korteš hlas. — Pozrite, Martinko, — sadne si blízko k nemu,
         — vy ste richtárov syn, na ktorého nielen v Žajdliciach, ale i na celej Ryčave veľa dajú. A
         Gáblikovcov majú všade po krk. Keď sa vy zaujmete veci, nepôjde to Jani báčimu tak ľahko.
         Ak vyhráme, stanete sa najvplyvnejším človekom na Ryčave. A Gáblik i so svojou slávnou
         famíliou — sú tam.
    </p>
    <p>
     — Veď ten už vyvaľuje sudy, — oprie si hlavu žilnatou rukou. — Rozdáva voličom slaninu,
         múku, soľ. Kde my tu čo dať?
    </p>
    <p>
     — Máme, — zašepce pisár, — i my máme!
    </p>
    <p>
     — Čo?
    </p>
    <p>
     — Peniaze! Benci Rácz je len taký pobehaj! Bende? To je pán. Svojich si opatrí! Tak čo,
         Martin?
    </p>
    <p>
     — Keď… — váha mládenec pri takej vážnej veci.
    </p>
    <p>
     — Aké keď? — kuje Berki železo, kým žeravie, ako mu Gelb prikázal. — Teda nemáš
         Gáblikovcov ešte vždy dosť? Nenadrel dosť starý zo Žajdličanov? Nenafľandrila sa už dosť
         Gaby za žajdlický groš s pánmi i so sedliackymi mládenci? Či sa mladí páni od Gáblikov
         nenazvádzali dosť najkrajších žajdlických žien a dievok? — mieri úder za úderom vypočítavo
         na jeho svedomie. — Prečo by mali hlasovať celé Žajdlice i Ryčava, kde rozkáže Gáblik? A
         ešte na Rácza! Veď tomu sedliak len smrdí! Bende je onakvejší, spravodlivejší pán. Tak čo,
         — využije všetku svoju kortešskú schopnosť, — dáš sa na to, ha?
    </p>
    <p>
     — Neviem, — mädlí ruky nerozhodne.
    </p>
    <p>
     Tu sa zrazu otvoria dvere na izbe a s nepríjemným vreskom, až to nervy trhá, vrazí dnu
         človieča. Na pitvore leží rozvalený zavalitý chlap. Košeľa vykasaná a opasok nabok…
    </p>
    <p>
     Richtár! Otec!
    </p>
    <p>
     — No? — hľadí neústupne hosť na Martina, ktorý hrá všetkými farbami.
    </p>
    <p>
     — Dobre, — pustí mládenec cez zuby. — Spravím, čo sa dá.
    </p>
    <p>
    </p>
    <p>
     Zakiaľ Berki koná svoje, nehlivie ani doktor Merlan. U Gáblikov je ako doma. V krčme
         pijú chlapi, voliči. Napudrovaná pokladníčka Jolana nenavíja teraz na stovku klbko, keď sa
         neinkasuje. Sedí si v rekestýši a myslí na krásnu Budapešť. Jani báči je dosť dobrej vôle.
         Prepásaný bielou zásterou behá, až mu líca odstávajú a plešivá hlava svieti. Zbadajúc hosťa
         v pitvore, ide za ním.
    </p>
    <p>
     — Pekne vítam, Jožko! Pekne vítam, — volá veselo. — Čože mi nesieš?
    </p>
    <p>
     — Seba, Jani báči! Seba! — smeje sa doktor. Poslal ma Gelb za kanceláriu kortešovať.
    </p>
    <p>
     — Na koho?
    </p>
    <p>
     — Nuž na Berciho Rácza! — zalesknú sa mladíkovi oči. — Pomáhať vám, báči.
    </p>
    <p>
     — No, to je dobre! To je dobre! Zlož sa, Jožinko, zlož! Pôjdeš so mnou na Ryčavu.
         Prejdeme sa…
    </p>
    <p>
     Jožko je hneď ako doma. Zájde za Jolanou a chytí ju galantne pod briadkou. Stretne
         slúžku Maru, šustne jej po zadku dlaňou, čo ju rozosmeje naširoko. Potom ide do kuchyne
         pani Eve na poklonu. Ale ona leží, ako neraz. Gaby, keď sa dozvie o ňom, odkáže mu prísť do
         jej dvorca. I tak je sama, samučká. Okrúhlučký Kamoško, ten nedbá o ňu. A mladý doktor je
         na všetko. Vie nahradiť i pretrumfnúť pána Krupovského.
    </p>
    <p>
     — Tak čo, Jožinko? — usadí sa mu zvodná, ani Dalila, v tichej izbietke rovno na kolená.
         — Čo nového? — smeje sa mu krásny diablik do očí, až sa v ňom všetko vzbúri pri dotyku
         teplého, štíhleho tela. — Vieš, koho má doktor Gelb u ministra financií?
    </p>
    <p>
     — Viem, — zachveje sa mu hlas.
    </p>
    <p>
     — Koho? — prilipne sa k nemu ešte bližšie, zahľadiac sa mu do zelenkastých očí.
    </p>
    <p>
     — Dámu, — vydýchne ako tajnosť. — Dámu veru.
    </p>
    <p>
     — Dámu? — blysne jej v peknom zraku.
    </p>
    <p>
     — Krásnu židovku, Rózu Samlerovú.
    </p>
    <p>
     — Ach! — zamrie jej vtom výkrik na plných perách pod tlakom ohnivého, vrývavého bozku.
    </p>
    <p>
     Krásna žena sa neprotiví. Sľúbila mu všetko, a ona dostojí slovu. Len vyjde von a
         primkne dvere. Nech ich nik neruší.
    </p>
    <p>
     Vyjdú si len zavečerať k starým. Gaby je ako madona, Jožko veselý ako vždy.
    </p>
    <p>
     — Tati, — nahne sa dcéra ku Gáblikovi, — musím s grófom Galassym do Budapešti.
    </p>
    <p>
     — Načo?
    </p>
    <p>
     — Pre tie licencie!
    </p>
    <p>
     — Nedbám, — usmeje sa na ňu podivne, — choď. — Pohladí ju po zlatých kučeravých vlasoch.
         — Peniaze si vezmi.
    </p>
    <p>
     — Dobre, — zazvoní jej hlas, čo by pohol i dreveného chlapa. — O mňa sa nestaraj!
    </p>
    <p>
     — Daj si tam pozor, dieťa moje, — pobozká ju vyvädnutá mať, zdvihnúc sa na posteli. —
         Také mesto má svoju moc.
    </p>
    <p>
     — I ja mám, mama, — zašepce hrdo, — i ja! — vrelo ju objíme.
    </p>
    <p>
     Mama je totiž jediná, ktorú má — okrem seba — ozaj rada.
    </p>
    <p>
     Po večeri prikvitne i Berki. Zabavia sa dlho do noci. Ale ráno už hrčí panský biely
         záprah do Klátovca. Škuľavý Jano v koči, na baku dáma v štajfáčku. Zlaté kučery prúdia jej
         spod neho. V bielych drobných rukavičkách liace, a beluše, erdžiac, uháňajú.
    </p>
    <p>
     Na zadnej časti voza remeňmi pevne priviazaný ohromný, nabitý kufor.
    </p>
    <p>
    </p>
   </div>
   <div type="chapter">
    <head>
     10
    </head>
    <p>
    </p>
    <p>
    </p>
    <p>
     Na vysoké hory nad Ryčavou sadnú ťažké, daždivé mračná. Niekoľko dní sa leje a leje.
         Nemožno z domu. Rieka Ryčava sa rozvodní a hukoce dolu dolinou. Ryčí, ako ľudia vravia.
    </p>
    <p>
     Čo len vody, ale rozryčí sa i v dušiach ľudí. Volebná nálada sa rozteká a podmýva ináč
         pokojné chalúpky, žmúriace najviac neveľkými oblôčkami spod slamených striech.
    </p>
    <p>
     Keď dážď stíši, Jani báči dá zapriahnuť do pohodlnej bričky. Škuľavý Jano nezapriahne
         parádne beluše. Načo tie drať, keď pôjdu cestami-necestami? Zapne menšie hnedáky. Tie sú na
         robotu a utiahnu kdekoľvek. I hore krovom.
    </p>
    <p>
     — Jožinko, poďme, — ponúka Gáblik doktora, ktorý už dni trávi v Žajdliciach veselo. Radí
         sa s Jani báčim, je a pije na jeho účet. — Prejdeme sa trochu po Ryčave.
    </p>
    <p>
     Merlan vyhupne na sedisko, zastreté zvrchu plátnom proti dažďu. Jani báči prisadne k
         nemu, vezme liace do ruky, potrhne a už aj idú…
    </p>
    <p>
     Cesta je blativá. Hnedáky nedvíhajú hlavy hrdo, ale ťahajú dobre. Gáblik rozpráva
         cestou, ako si on všetko na Ryčave usporiada. Jožko, ktorý to už počúva po piaty raz,
         zamýšľa sa a puká z cigary. Vypúšťa beláskavé kolieska a díva sa, ako sa rozplynú.
    </p>
    <p>
     — Vieš, Jožinko, — vykladá Jani báči, ktorý vo volebnej nálade vždy až veľmi ožije, — v
         mojej pivnici tie sudy, to sú ti ani ohromná strojáreň. To sú kolesá i transmisie. A nielen
         vyrábať peniaze v Žajdliciach! Čo tam! Keď sa tie kolesá raz roztočia, pohne sa celá
         Ryčava. Vyrába sa presvedčenie, ako ja chcem. Myslíš, osvietený pán gróf Galassy nevie, čo
         má v starom Gáblikovi? Židia sa mu natískajú pre licencie. Daromnice! Kde to má na čas
         volieb lepšie zariadené ako na Ryčave? On to i vie. Preto šiel s mojou Gaby do Budapešti…
    </p>
    <p>
     Zastanú v Marušove, rozumie sa, pred krčmou. Privíta ich chlap v plnej sile, švagor Paľo
         Hrvolec.
    </p>
    <p>
     — Ach, vitaj, švagre, — otvára ochotne dvere pred vzácnymi hosťami. — Už som i čakal, že
         prídete, a nič.
    </p>
    <p>
     — Keď bol ten čas taký planý, — zašomre Gáblik. — Tak, Paľo, — zmeria ho pohľadom, —
         robíš voľačo?
    </p>
    <p>
     — Robím, — porozumie hneď narážke. — Ako by som nerobil?
    </p>
    <p>
     — Koľkože vyvalíš?
    </p>
    <p>
     — Koľko? — poškrabe sa krčmár za uchom. — Neviem.
    </p>
    <p>
     — Ako nevieš? — pozrie na neho prísne. — Aspoň päť sudov. Tebe som toľko určil.
    </p>
    <p>
     — Jaj, švagre, to je mnoho, — bráni sa Paľo. — Marušovo nie sú Žajdlice.
    </p>
    <p>
     — Ale aspoň pol Žajdlíc! A ja dám desať…
    </p>
    <p>
     — Ty môžeš, ale ja mám dlhy!
    </p>
    <p>
     — No, a keď ti Bende osadí tu v Marušove ešte Adolfa Blumenbacha, i Izáka Weissa,
         vyplatíš tie dlhy?
    </p>
    <p>
     — To nie, — stíchne krčmár a usádza prišlých v parádnej izbe. — To iste nie.
    </p>
    <p>
     — No, tak maj rozum. Rob, čo vieš a môžeš.
    </p>
    <p>
     — Veď, veď, švagre, — stiahne sa mu tvár kyslo. — Ale keď ty nevieš, pod strechou ti
         horí.
    </p>
    <p>
     — Čože? — vypľaští hosť oči; Jožovi dobre cigara nevypadne z úst. — Len nemyslíš, že v
         Žajdliciach niekto odváži sa navádzať…?
    </p>
    <p>
     — Myslím veru, — prisvedčí domáci vážne. — Richtárov syn, Martin Kochel Bunkovčík, robí
         za Bendeho. Časť Žajdlíc je vraj na jeho strane. Dáva jesť, piť a čo všetko. Už je toho
         plné Marušovo…
    </p>
    <p>
     — Tí, kristubohuotcuprisahám, — udrie Jani báči ťažkou päsťou na stôl, až poháriky
         zarinčia, — také niečo! Nuž otec je a pije za moje, a syn… — ženie sa mu krv do žltkavej
         tvári. — Veď ja tomu ukážem, nech sa len vrátim! Dám ja tomu politiky! — vstáva. — Poďme,
         doktor! — pohodí sucho. — Nech pristúpim to háďa za horúca…
    </p>
    <p>
     — Ale kdeže by ste šli? — vystrie krčmár ruky proti obom.
    </p>
    <p>
     — Len tak vás nepustím. Čo by mi žena? A potom iste ste sa vybrali i na Rudavku, Machník
         a ďalej. Či nie?
    </p>
    <p>
     — Pravdaže, — prisvedčí Jožko čuchravou hlavou, hľadiac bezradno raz na jedného, raz na
         druhého. — Hádam len ostaňme.
    </p>
    <p>
     Gáblik sa ťažko dá prehovoriť. Ale sa dá. Napokon si sadnú. Príde ich privítať veselá
         krčmárka. Prídu i deti. Na stôl dostane sa všetko, čo je dobré a tuhé. Vypijú si, zajedia,
         a Jani báči krotne.
    </p>
    <p>
     — Kde by ste šli? — obskakuje okolo nich švagriná, pochopiac veľmi dobre, že častuje
         svojho ochrancu, krčmárskeho kráľa. — I zajtra svitne!
    </p>
    <p>
     — Máš pravdu, času dosť, — púšťa Gáblik pohárik za pohárikom. — Kto by mne v
         Žajdliciach? Taký Martin Bunkovčík? Neviem, či má vota! Všetci gazdovia sú so mnou ani
         reťaz. Až prídeme domov, zavolám si otca a spravím si poriadok v obci. Tak, — zdvihne
         pohár, v ktorom zaiskrí zlaté vínko. — Nech žije Rácz Berci!
    </p>
    <p>
     — Nech žije! — prihrknú si všetci.
    </p>
    <p>
     — Na naše víťazstvo!
    </p>
    <p>
     — A na naše zdravie!
    </p>
    <p>
     Ešte toho dňa dorazia na Rudavku, kde ich privíta mladší Hrvolec, pokrstený Petrom. Tu
         sa všetko navlas zopätuje. Jani báči vymeria svojmu druhému švagrovi vyvaliť na dedinu tri
         sudy, keď je obec menšia. I tu počuje nedobrú zvesť o žajdlickej zrade. Ale už si z toho
         nerobí veľa. Je a pije s doktorom a domácimi do pozdnej noci.
    </p>
    <p>
     Na druhý deň nasleduje Gelba a Machník. Na tretí deň Skalčany a Rákošie. V Skalčanoch je
         najväčšia hostina, ale s lišiakom, nahrbeným Macom, najhoršia jednačka.
    </p>
    <p>
     — Ach, ujko môj drahý, — prevaľuje oči, — tri sudy? Mnoho je to na mňa, v takej bedárni,
         mnoho!
    </p>
    <p>
     — Nič nevrav, Maco, — meria ho panovačne. — Mal by som ti naložiť päť. Ale ty si chlap —
         vykonáš to za seba inak. Nezabudni, keď sa to podarí, dostaneš filiálku na Drgáčoch, no!
    </p>
    <p>
     — Veď ja už za vás všetko, — naťahuje nasladnutú tvár. — I do ohňa…
    </p>
    <p>
     — Dobre, Maco, — kývne spokojne hlavou. — Len aby si raz nezašiel k farizejom a
         zákonníkom proti mne!
    </p>
    <p>
     — Ó, ja? Kde by ja? — duší sa, ale už ako med.
    </p>
    <p>
     Drgáče rozhodnú. Tým sú už i zariadené. Vlčie Jamy, a koniec revíru! Všade ich vítajú,
         všade hostia. Kde je nie švagor Hrvolec, tam je synovec Klempár. Kde ani z týchto niet, tam
         je iste dobrý známy, zaviazaný Jani báčimu po hrdlo. Krčmársky kráľ všade vymeria dávku
         volebného kvitu. Na čom sa uzhodnú, proti tomu nieto apeláty. Viac sa smie vymerať. Menej
         nie. To by znamenalo večný hnev v rodine.
    </p>
    <p>
     Jožkovi Merlanovi vodí sa na kortešačke výborne. A čo najhlavnejšie, na Ryčave všade sú
         i pekné ženy. Už ani na Gaby nemyslí toľko. Kto vie, s kým sa ona po Pešti zabáva! Nálada
         by teda bola. Čo ju kazí, je len stála povesť o Bendeho kortešoch. Vlečie sa za nimi z
         krčmy do krčmy a z dediny na dedinu ako tôňa.
    </p>
    <p>
     — Kto len mohol dať tomu zbojníkovi toľké peniaze, že tak konkuruje? — obráti sa Gáblik
         i viac ráz k Jožkovi na bričke. — Nevieš, kto by to mohol byť?
    </p>
    <p>
     — Bende, kto iný? — odpovedá Merlan s advokátskou istotou, trnúc, aby báči nezvedel,
         aspoň kým je on tu, ako Berki zastupuje v Žajdliciach Gelbovu kanceláriu.
    </p>
    <p>
     — A má ten Bende toľko peňazí?
    </p>
    <p>
     — Vravia, má.
    </p>
    <p>
     Napokon vrátia sa do Žajdlíc. Koľko dní sa prevážali, nevedia. Vo dne totiž nikdy neboli
         celkom pri rozume. V noci zasa spali a nemysleli na také daromnice. Jožko je so svojou
         kortešskou túrou spokojný. Vykonal si svoju povinnosť, môže ísť s čistým svedomím späť do
         Klátovca zastupovať Gelbových klientov na okresnom súde, alebo podávať žiadosti o licenciu
         na Ryčave pre všelijakých Blumenbachov a Rosenkranzov.
    </p>
    <p>
     Pred Gáblikovie krčmou ani nechce zísť z bričky. Márne ho zdržiava Jani báči. Nie,
         neostane! Najlepšie zmiznúť! Nech sa tak náhodou krčmársky kráľ niečo dozvie o intimitách
         Gelbovej kancelárie, veď ho chytí pod krk! Počká len, kým prepriahnu miesto sťahaných
         hnedákov vypočinuté, ohnivé beluše. Škuľavý Jano chytí liace do ruky a idú.
    </p>
    <p>
     Cestou prepadnú Jožka driemoty. Nie div po toľkej štrapácii. Zdá sa mu, vidí celú
         Ryčavu, i Žajdlice, i Marušovo, Rudavku i Gelbu, celú dolinu až po Drgáče. A všade sudy,
         čierne, okované sudy. Ale nie sú to ani sudy, kolesá sú to, ohromné transmisie. Krútia sa
         šialene a hučia. Ohromná strojáreň, jej sila hýbe po všetkých dedinkách každé hoviadko, i
         husičku, i každého sedliačka. A nad tým všetkým stojí mohutný, panovačný, plešivý Jani báči
         — krčmársky kráľ.
    </p>
    <p>
     — Už sme tu! — potrasie vtom škuľavý Jano mladého pána pred Gelbovou advokátskou
         kanceláriou.
    </p>
    <p>
     Ale v Žajdliciach neskončí sa túra tak idylicky. Príduc domov, Gáblik nevie múdrejšieho,
         ako hodiť sa v zadnej izbe na pohovku a vychrápať. Sotva si pretrie oči podvečer, uvedomí
         si hneď i celé nebezpečenstvo, čo ohrozuje jeho volebný podnik. Zjaví sa mu namrzená tvár
         jeho osvietenosti grófa Galassyho. Vyčíta mu, zrejme vyčíta, ako si to mohol, starý cap,
         tak nešikovne zaranžovať?!
    </p>
    <p>
     — Mara, — zavolá hromovým hlasom na slúžku do kuchyne, — sú pán richtár v sedliackej?
    </p>
    <p>
     — Práve odišli, — oznamuje dievča.
    </p>
    <p>
     — Bež za nimi! Nech prídu, ale hneď!
    </p>
    <p>
     O chvíľu už ide kolísavým, dlhým krokom zavalitý Bunkovčík. Má v hlave, ako by nemal?
         Ale on vždy tak dôstojne vlečie nohy za sebou, najmä odkedy prevzal úrad. V predsieni
         pohodí širák na zem do kúta a obzerá sa zvedavo.
    </p>
    <p>
     — Tak čo, pán veľkomožný? — stane chlap proti chlapovi. Laloček sa mu trasie. — Čo je?
    </p>
    <p>
     — Nuž počuj, Adam, — nazrie Gáblik richtárovi do očí. — Pod sem bližšie, — zavedie ho do
         zadnej a zavrie dvere za sebou. — Sadni si!
    </p>
    <p>
     — No, — chápe hlava obce, ide o vážnu vec. — Teda čo?
    </p>
    <p>
     — Vieš, Adam, kto ťa spravil v Žajdliciach richtárom?
    </p>
    <p>
     — Ako by nevedel? — prejde mu udivený úsmev po mäsitej tvári. — Nuž vy, pán Gáblik.
    </p>
    <p>
     — A kto ti už tretiu zmenku podpísal?
    </p>
    <p>
     — Nuž — vy.
    </p>
    <p>
     — A kto posielal všetko dobré tvojej nebohej žene?
    </p>
    <p>
     — Vy, — klesá richtárovi hlava vždy nižšie pod ťarchou krčmárovho vyčítavého pohľadu.
    </p>
    <p>
     — No, tak! A teraz čo sa to robí v tvojom dome? Páni idú, páni prídu. Ty tu ješ a piješ
         za Berciho Rácza, a doma si sa spikol proti mne?
    </p>
    <p>
     — Ja proti vám, hehehe! — vybuchne naraz z chlapiska. — To nie! To už veru nie! To musí
         byť omyl!
    </p>
    <p>
     — Aký omyl? — pokračuje vážne krčmár. — Prešiel som celú Ryčavu. Všade je o tom plno.
    </p>
    <p>
     — O čom?
    </p>
    <p>
     — Že Kochel Bunkovčík v Žajdliciach je proti Gáblikovi, i proti grófovi Galassymu, za
         toho darebáka, Bende Ferenca!
    </p>
    <p>
     — To že ja?
    </p>
    <p>
     — Ty!
    </p>
    <p>
     — Ba jeho ancikrista! To azda syn?
    </p>
    <p>
     — To je jedno! — pritlačí Gáblik. — Kto má byť pánom v richtárskom dome? Ty čihy, syn
         hota? Čo si má človek pomyslieť, ha?
    </p>
    <p>
     — Veď je tak.
    </p>
    <p>
     — A vieš, čo to znamená? Vieš, že ten Bende naperie na celej Ryčave židov do krčiem.
         Kadejakých Ungerov, Weissov, Blumenbachov, Rosenkranzov, čo budú z vás siedmu kožu drať?
    </p>
    <p>
     — Ach, bodaj toho chlapčiska… — rozhorčuje sa richtár na synovi, stískajúc päste.
    </p>
    <p>
     — Myslíš, bude vám to ako so mnou: pán Gáblik, prosím požičať… pán Gáblik, prosím počkať
         mi? Ehe! Veď vy uvidíte a spomeniete si!
    </p>
    <p>
     — Ale, veď no, — hmká si richtár v rozpakoch. — Veď ja…
    </p>
    <p>
     — Čo ty? — skríkne na neho Gáblik ako na sluhu. — Adam, rob si v dome poriadok!
    </p>
    <p>
     — Spravím si ho! — vypne prsia hlava obce.
    </p>
    <p>
     — Aj si ho sprav! Synovi daj po papuli! Čo ti kto bude v tvojom dome rozkazovať?
    </p>
    <p>
     — Veď ja, kristubohuotcuprisahám…
    </p>
    <p>
     — Mara, — zavolá zas domáci do kuchyne, — dones liter vína! Z toho červeného. A cigary…
    </p>
    <p>
     Pripije sa, a priateľstvo je v poriadku.
    </p>
    <p>
     Keď sa richtár vyterigá z krčmy, už je tma. A dobre tak. Aspoň nevidieť, ako meria
         cestu. Ešte lepšie, že má v ruke svoju hrubú, richtársku bakuľu. Je sa na čo oprieť.
    </p>
    <p>
     — Ján Gáblik, dobrý pán, — šomre si idúcky popod nos pre seba. — Čo mne kto bude v mojom
         dome? Žajdlický richtár som ja! Kochel Bunkovčík som ja, ako že som Adam! Nech žije Berci
         Rácz, a nikto iný…!
    </p>
    <p>
     Pred múranicou zastane. V oblokoch sa svieti. Po kamenných schodoch práve ide akási
         ženská postava. Chce sa prešmyknúť popri ňom.
    </p>
    <p>
     — Hej, ty, počkajže, — zachytí ju za šatku. — Tu býva richtár?
    </p>
    <p>
     - Tu.
    </p>
    <p>
     — A čia si ty? — chytá ju pod bradu, svietiac si rozžeravenou cigarou. — Čia?
    </p>
    <p>
     — Čia? — odvrkne spurno. — Nuž — vaša!
    </p>
    <p>
     — Vaša, vaša! Ale ako sa voláš?
    </p>
    <p>
     — Nuž vaša Tera som ja, Kochelová! Azda ma už ani nepoznáte?
    </p>
    <p>
     — Poznám Terka, poznám, — skrotne otec, prichodiac akosi zrazu k sebe. — A kam ideš?
    </p>
    <p>
     — K Zuzke do Bachelov.
    </p>
    <p>
     — Nechoď! Poď so mnou! — ťahá ju za ruku. — Idem robiť poriadok doma.
    </p>
    <p>
     — Radšej sa vyspite, otec.
    </p>
    <p>
     — Aj sa vyspím, — ťahá ju. — Ale najprv poriadok. Kto je doma?
    </p>
    <p>
     — Kto? — snaží sa Tera vymôcť si ruku. — Čo ja viem?
    </p>
    <p>
     Je ich plná izba. Akýsi pisár z mesta, i páni. I ujec od Dudrošov, i Mlatcovie, a kto
         ich tam vie?
    </p>
    <p>
     — Hovoríš, sú tam? V mojej izbe? — zachveje sa richtárov hlas a mocná ruka zodvihne
         bakuľu. — A čo tam chcú?
    </p>
    <p>
     — Volia.
    </p>
    <p>
     — Volia? A koho?
    </p>
    <p>
     — Akéhosi Bende Feriho!
    </p>
    <p>
     — Bendeho? A v mojom dome? No, poď! — trhne ju za sebou. Ale Tera sa mu vykrúti z ruky a
         ujde do noci. — Pľuha! — zahreší otec mrzko za ňou, zahľadiac sa chvíľu do tmy. — Veď mi ho
         prídeš! I s tebou spravím poriadok. Vyženiem ťa, vyženiem! — zašomre za ňou. — I toho
         vyženiem! — zahrozí sa palicou na oblok a kráča celkom pevne, azda od jedu, hore schodmi.
    </p>
    <p>
     V izbe zasadá celý volebný štáb, pracujúci na Ryčave za opozičníka Bendeho. Tu je Berki,
         ktorý priniesol z Klátovca nové úpravy i peniaze. Tu je akýsi penzionovaný poštár z
         Marušova, i učiteľ z Gelby. Tu je i suchý Matej Dudroš, ktorému behá ohryzok na hrdle
         hore-dolu, ako by si nejako pomohol pred exekúciou. Tu je rozvážny sedliak Mlatec a sú aj
         iní. Všetci sa majú okolo švárneho mladého chlapa, sediaceho za vrchstolom. To je Martin,
         richtárov syn, ktorý rozposlal svojich mladých priateľov po okolí s volebnými odkazom. A
         dnes je už o tom plná Ryčava, že nie Rácza, ale Bendeho.
    </p>
    <p>
     — Všetko ide dobre dopredu, — vraví ticho Martin. — Mnohí občania majú už po oči
         Gáblikovcov, aj ich rodiny. Pri voľbe sa to ukáže.
    </p>
    <p>
     — Len keby pán Bende prišli medzi nás! — spomenie Mlatec.
    </p>
    <p>
     — Prídu, — hotový je hneď Berki. — Ak nie pred voľbou, po voľbe.
    </p>
    <p>
     — A vie po slovensky?
    </p>
    <p>
     — Ani Rácz nevie! Veď sa on naučí. Ale ak vyhráme, páni, — zvýši hlas pisár, — na Ryčave
         rozhodujeme my!
    </p>
    <p>
     — Veď! — vybĺkne oheň z očí dookola.
    </p>
    <p>
     — O tom potom, — podotkne Martin triezvo. — Požiadame svojho zástupcu o to, čo je nášmu
         ľudu na osoh.
    </p>
    <p>
     — Tak je, tak!
    </p>
    <p>
     Vtom kopne ktosi poriadne do primknutých dverí, až v nich zapraští.
    </p>
    <p>
     — Von z môjho domu! Von!! — počuť rev z pitvora. V izbe všetci zmĺknu a prekvapení
         hľadia s otázkou na seba.
    </p>
    <p>
     — Otec! — pohodí bolestne Martin. — Zasa idú spitý.
    </p>
    <p>
     — Otvor, ale hneď! — počuť znova. — Lebo vyborím dvere!
    </p>
    <p>
     — Otec, prosím vás, nechajte nás chvíľočku na pokoji.
    </p>
    <p>
     — Aký pokoj? Ja chcem do svojho domu! — hučí odpoveď. — Kto sa to tu zháňa? Aké panstvo?
         Aké porady? Som tu ja pánom, alebo kto?
    </p>
    <p>
     Všetci hľadia stŕpnutí na dvere. Najmä Berki chápe háklivosť situácie. Podíde k obloku,
         otvorí ho a raz-dva je na ulici. Ostatní ho nasledujú.
    </p>
    <p>
     V tú chvíľu, keď by už dvere iste boli s praskotom vyleteli, odomkne ich Martin.
    </p>
    <p>
     — Von, von z môjho domu! — vrazí do izby rozkatený richtár, mávajúc sem-ta ťažkou
         bakuľou.
    </p>
    <p>
     Syn stojí nehybne pred zdiveným otcom.
    </p>
    <p>
     — Čo vám je, otec? — prerečie chladno.
    </p>
    <p>
     — Ešte sa spytuj, čo mi je! — blysnú mu krvou podbehnuté oči. — Čo mi to tu stváraš? Aké
         schôdzky? Si tu ty pánom, alebo ja?
    </p>
    <p>
     — Vy, — vydrží syn jeho pohľad. — Ale ste nám i otcom!
    </p>
    <p>
     — Ja vám! — prekypuje starý hnevom. — To hej! Ale tá pľuha utiekla, keď som ju volal. A
         ty kuješ proti mne zradu! Čo máš, ty papľuh, do kadejakého Bendeho? Nech ja nie, hlasu by
         si nemal. I ten som ti dal ja zapísať. Čo sa staviaš proti mne? Nos si utri a marš z môjho
         domu!
    </p>
    <p>
     — To je nielen váš dom, — nehne sa Martin, cítiac v duši ťarchu nešťastia. — Tu je i
         naše materinské!
    </p>
    <p>
     — Čože? — oči mu vzbĺknu, tvár zdivie ešte viac a na dopukané gamby vystúpi mu pena. —
         Prac sa mi z očí, lebo…
    </p>
    <p>
     — Otec! — vykríkne vtom Martin, zatmie sa mu v očiach a ťažkým pádom zosutí sa na
         dlážku. — Och!
    </p>
    <p>
     — Tak! Teraz máš, — zasupie richtár, ani sa neobzrúc o syna; bakuľu postaví do kúta a
         sám vyjde do dvora vyspať sa na seno.
    </p>
    <p>
     Na dlážke sčervenie krv. V izbe je mŕtve ticho a prázdno. Nad stolom kníše sa neveľká
         olejka, visiaca na drôte.
    </p>
    <p>
     Zato vonku ozvú sa hlasy o pomoc. Berki a jeho spoločníci zburcujú susedov.
    </p>
    <p>
     — Ľudia, pomoc!
    </p>
    <p>
     — Čo je? — ozýva sa z tmavých dvorcov a spoza brán. — Čo sa stalo?
    </p>
    <p>
     — Richtár si zabil syna!
    </p>
    <p>
     — Ešteže čo?!
    </p>
    <p>
     O chvíľu je už múranica obstatá zvedavým zástupom. Najprv vojdú do domu chlapi. Za nimi
         ženy. Zdvihnú Martina zo zeme a uložia do postele. Namáčajú handry do studenej vody,
         prikladajú mu ich na skrvavenú hlavu a kriesia ho, ako vedia.
    </p>
    <p>
     Po dlhom trení i octom i špiritusom a čím všetkým pohnú sa mu osinuté pery. Dá známku
         života.
    </p>
    <p>
     — Čo sa len dal, blázon! Čo sa len dal?! Veď nech schytí starého, vynesie ho i s
         palicou!
    </p>
    <p>
     — On bol vždy statočný a dobrý, — počuť hlasy.
    </p>
    <p>
     — Jáj, tá besnica, tá besnica! — poznamená ktosi. — Veď je to len skaza!
    </p>
    <p>
     — A čo toho tu ešte bude, kým prehrmia voľby, jojojój! Do izby vojdú Tera so Zuzkou
         Gombáľovie, priateľky. Stáli u Bachelov pod návratím, keď zrazu výkriky zháňajú dedinu.
    </p>
    <p>
     — Čo sa stalo? — prediera sa Tera pomedzi ľudí k posteli.
    </p>
    <p>
     — Brata ti otec prizabil, — povie jej Hana Nechtáčka Dudrošovie.
    </p>
    <p>
     — Jój, bože! — zosŕkne dievka.
    </p>
    <p>
     — A tebe, Zuzka, frajera, — doloží totka Kulbaska.
    </p>
    <p>
     Gombáľča, štíhle ako jedľa, kypiace mladosťou, sklopí ťažké tmavé mihalnice. Nepovie
         slovíčka, len nemo sklopí peknú, okrúhlu hlávku a, ruky zložiac, hľadí na Martinovu tvár,
         mdlú a zosivenú, akoby sa modlila.
    </p>
    <p>
     Cíti, obchodí ju plač. Ale chce sa zdržať. Pokúša ju kdekto. Najmä Imro, a už dávnejšie.
         Ale čo z toho? Ten si ju nevezme! Vtom prekypela bolesť v jej mladom srdci. Martina má
         akosi inak rada.
    </p>
    <p>
     — Keby len neumrel!
    </p>
    <p>
     — No, ak umrie, pojmú starého žandári, — pohodí totka vedľa.
    </p>
    <p>
     — Pojmú, veru, — prikyvujú i ostatní.
    </p>
    <p>
     U Gáblikovcov sú pri večeri, keď slúžka Jula prinesie nedobrú zvesť. Pani Eve tisnú sa
         hneď slzy do veľkých sivých očí. Vstane a ako tieň vyjde do kuchyne. Jolana i Hilda
         poľutujú pekného mládenca. Zavzdychne i Dina. Iba Jani báči zdvihne plný pohár bez
         vzrušenia a prevalí ho na hlavu.
    </p>
    <p>
     — Blázon, — mľaskne ústami, oblizne si gamby, — nemal sa starať do toho, do čoho ho nič!
    </p>
    <p>
    </p>
   </div>
   <div type="chapter">
    <head>
     11
    </head>
    <p>
    </p>
    <p>
    </p>
    <p>
     Martin príde k sebe z omráčenia, ale hlavou nemôže pohnúť. Ťažká mu je ako kameň. Ak i
         len obkladok napraví, zabolí, akoby do nej nožom pichal. Príde i lekár. Pani Eva poslala po
         neho do Klátovca. Obzrie ranu, vymyje a zaviaže.
    </p>
    <p>
     Chorý nemôže z postele. Má času rozmýšľať o tom, čo sa stalo, i čo sa ešte stane. Ale
         aké sú to myšlienky! I zasvietia a hneď sa rozbijú ako zo skla. Snujú sa, mocú a o chvíľu
         vždy ich pritlačí sen. Sestra Terka nadíde k nemu. V jej dievčej hlave sa tiež rozbrieždilo
         za tú hroznú noc. Veď nech brat umrie, čo bude i z nej? Otec iba za pálenkou. Všetko
         premárni a ju vyženie! Rozcítená stane pri chorom a odháňa mu muchy.
    </p>
    <p>
     — Je tu niekto? — ozve sa z postele.
    </p>
    <p>
     — Ja som tu, — nakloní sa dievča. — Tera.
    </p>
    <p>
     — Ty si, Terka? A kde sú otec?
    </p>
    <p>
     — Neviem. Odišli kamsi. Hanbia sa, keď to vykonali.
    </p>
    <p>
     — To nie oni. — A kto?
    </p>
    <p>
     — Kvit!… A nebola tu Zuzka?
    </p>
    <p>
     — Bola. Plakala celú noc.
    </p>
    <p>
     — A príde?
    </p>
    <p>
     — Príde.
    </p>
    <p>
     Niekoľko slov a povedomie zastrie mu spánok. Takto prejdú dni i noci. Raz mu je lepšie,
         raz zasa horšie. Ale mladé, mocné telo mnoho zmôže. Rana na hlave je poriadna, ale na
         šťastie mozog nie je zasiahnutý.
    </p>
    <p>
     Susedia a známi nadchodia ho pozrieť. Je im vďačný, najmä keď mu je očividne lepšie. No
         najradšej je Zuzke Bachelovie, švárnemu Gombáľčaťu, ako si ju kedysi sám pomenoval.
    </p>
    <p>
     — Prejdi po Zuzku, Terka, — pošle sestru neraz. — Tak sa mi s ňou minie!
    </p>
    <p>
     Zuzka i vždy príde. Iba ak by mala prácu. Čo by neprišla? Chorých slobodno navštevovať.
         Stanú si mu konca postele a rozprávajú, čo nového v dedine. Ako chlapi pijú, doma potom
         robia krik i bitky.
    </p>
    <p>
     — Na Nižnom konci akýsi Škutinár zlomil žene ruku, — prinesie Terka.
    </p>
    <p>
     — A náš otec, — referuje zas Zuzka trochu zamrzená, — veru sa včera s ujcom Mlatcovie
         pre tie nešťastné voľby i poškriepili a pobili. Bude z toho proces. Kúpia Gelbovi z
         Klátovca kabát.
    </p>
    <p>
     — Tak, Zuzka, tak, — pohladí jej ružovú tváričku Martin pohľadom. — Škoda hnevu i groša.
    </p>
    <p>
     — Škoda.
    </p>
    <p>
     Zuzka vie, Martin ju má rád. I ona ho má rada, najmä čo sa mu to stalo. Je najkrajší
         mládenec v obci, a ak kochelovské zachráni, i má. Pravda, má sestru, ktorú musí vyplatiť.
         Potom to ohyzdné človieča tiež mu ostane na väzoch. Kdeže ho dá? Ale to by všetko nebolo
         nič. No, tu je Imro. Vo dne má Dinu, v noci pasie po nej. A najhoršie — nemôže sa mu
         vzoprieť. Čo sa už preto natrápila! Známosť s Martinom bola by jej z toho najistejším
         vyslobodením.
    </p>
    <p>
     Deň-dva Gombáľča nechodí. Martin už si i sadne na posteli a číta. Nejde mu ešte akosi.
         Trápi ho myšlienka, prečo odrazu len nejde. U Bachelov muselo sa niečo prihodiť.
    </p>
    <p>
     — Terka, — vraví už tretí raz sestre, — prebehni po Zuzku. Chcem jej čosi vážneho
         povedať. Prebehni, prosím ťa.
    </p>
    <p>
     — Veď, — vzchopí sa dievča, — ale tú nechcú k nám pustiť.
    </p>
    <p>
     — Prečo? — zbledne mládenec.
    </p>
    <p>
     — Nuž, — váha, či mu všetko povedať, — pre tie voľby. A iste i pre tú bitku. V
         Žajdliciach sa všade ľudia vadia. Vraj i na celej Ryčave. Bude pravôt na vozy.
    </p>
    <p>
     — Ja sa nevadím s nikým.
    </p>
    <p>
     — Ale tebe ubližujú tí, čo sú s Gáblikovci. Toho Bendeho vraj ty si vymyslel.
    </p>
    <p>
     — To nie je pravda, — pohne Martin strmšie obviazanou hlavou. — Bol by kandidoval i bezo
         mňa, Zuzke to poviem a vysvetlím, len by prišla.
    </p>
    <p>
     — Vravela — príde. Len nech stihne odskočiť. A tu ti poštár priniesol akúsi kartu, —
         podá mu pohľadnicu. — Aká dáma je na nej! A skoro nahá, fuj!
    </p>
    <p>
     — Gaby! — pozná hneď Martin, sotva pozrie na dopisnicu. Ani neprečíta — pohodí ju na
         zem.
    </p>
    <p>
     Podvečer prikvitne Zuzka pristrojená do svojich krásnych výšiviek, s rožkami na strojnej
         hlávke. Je ani bábika. Mládenec chápe — je nedeľa a skoro mu dych zastane. Tak sa na svoju
         lásku zaprizerá.
    </p>
    <p>
     — Nehnevaj sa, Martin, — rozpráva chutná do zjedenia. — Nemohla som. Naši sú zlí.
         Jednostaj majú niečo proti tebe.
    </p>
    <p>
     — A ty nemáš?
    </p>
    <p>
     — Ja? Čo by len mohla mať? — pristúpi bližšie k nemu, a keď zbadá, že Terka vyšla z
         izby, sadne si na peľasť. — Je ti lepšie?
    </p>
    <p>
     — Lepšie, Zuzka, — vystúpi mu už i úsmev na tvár. — Je i čas — treba vstať a robiť. Otec
         ledva opatrí vo dvore. A sestra má celú domácnosť na starosti.
    </p>
    <p>
     — Keď vstaneš, nebude mať?
    </p>
    <p>
     — Musím i jej nejako pomôcť.
    </p>
    <p>
     — Ako? Len nebudeš ty variť? — blysnú jej biele zúbky.
    </p>
    <p>
     — To nie, — siahne jej za ohorenou rúčkou, pohladí ju a pohrá sa s drobnými prstami. —
         Privediem jej pomocníčku. Vieš, mať umreli. Musím pomýšľať na niečo. Gazdiná nám treba.
    </p>
    <p>
     — A si si už vyhliadol nejakú? — nahne sa k jeho sivým očiam.
    </p>
    <p>
     — Ako by nie, Zuzka!
    </p>
    <p>
     — A zďaleka?
    </p>
    <p>
     — Celkom zblízka.
    </p>
    <p>
     — Ozaj, aká je? Vysoká, krátka?
    </p>
    <p>
     — Ako jedlica.
    </p>
    <p>
     — Aké má oči?
    </p>
    <p>
     — Ako nezábudky.
    </p>
    <p>
     — A vlasy?
    </p>
    <p>
     — Čierne ako noc.
    </p>
    <p>
     — A ústa? — podáva sa mu za rukou, až zacíti jeho horúci dych.
    </p>
    <p>
     — Ani malina, — zdvihne sa na lakeť, druhú ruku ovinie jej okolo hrdla a pery pritisne k
         perám.
    </p>
    <p>
     — Iď, Martin! — odtiahne sa zapýrená po uši. — Nech by nás Terka našla!
    </p>
    <p>
     — Ona vie o tom. Ste dobré priateľky. Budete i dobrá rodina. Čo ty na to? Pristaneš?
    </p>
    <p>
     — Čože ja? Ale naši!
    </p>
    <p>
     — Vaši, vaši! — pohladí ju nežne po rozpálenom líčku. — Voľby prehrmia, a zas bude
         dobre.
    </p>
    <p>
     — Veď už, — neprotiví sa novému objatiu. Privrie dlhé čierne mihalnice. Ale zrazu otvorí
         krásne belasé oči, zohne sa pod stôl a zdvihne pohľadnicu. — A toto je čo? — obzerá krásnu
         dámu a slabikuje písmo. — Kto ti to píše?
    </p>
    <p>
     — Gaby, — odpovie Martin sucho.
    </p>
    <p>
     — Gaby? No, — pokýva Zuzka hlavou, až sa jej mykne i široká stužka v ťažkom a hrubom
         vrkoči. — Aká pani! Páči sa ti?
    </p>
    <p>
     — Nepáči!
    </p>
    <p>
     — A prečo ti píše?
    </p>
    <p>
     — Keď je blázon, — stiahne obrvy mladík. — Daj to sem.
    </p>
    <p>
     — Počkaj, — odtiahne sa z peľasti. — Aspoň pozriem, čo ti píše. Vieš už?
    </p>
    <p>
     — Neviem.
    </p>
    <p>
     — Teda počuj, — slabikuje. — Milý Martinko, spomínam na Teba v tomto veľkom a krásnom
         svete. Počúvam, si chorý. Mama mi písala, čo sa stalo. Neumri! Škoda by ťa bolo! Gaby… —
         zvisnú Zuzke ruky, keď dočíta. — Pekne, pekne, — prehodí pre seba. — A odkiaľ si jej taký
         milý, Martin?
    </p>
    <p>
     — Odkiaľ? Čo ja viem? — odpovie jej trochu podráždene. — Len si nemyslíš…?
    </p>
    <p>
     — Ja nič, — smeje sa mu dievča šibalsky do očí, pomysliac si na kúsky s Imrom. — Gaby má
         rada kdekoho. Tu z pánov, tu z našich mládencov. To je krv.
    </p>
    <p>
     — Ja ju nenávidím.
    </p>
    <p>
     — Takú peknú, a nenávidieť?
    </p>
    <p>
     — Nie ti je hodná do šľapaje vstúpiť. Nie veru…
    </p>
    <p>
     Zuzka veľmi zvážnie na tieto slová. Rada je, keď vojde Terka. Reč ide o inom.
    </p>
    <p>
     Keď Gombáľča odíde, mládenec je namrzený.
    </p>
    <p>
     — Čo si tú kartu hneď nehodila do ohňa? — dovráva sestre. —— Ešte si Zuzka namyslí
         niečo!
    </p>
    <p>
     — Čoby len, — uspokojuje ho sestra. — Veď je nie hlúpa. A vie, že si Gaby nevezmeš, a či
         ona teba. Už i preto, keď je vydatá, nie?
    </p>
    <p>
     — Ale keď od tých Gáblikovcov všetko zlé ide k nám, — ťažká si brat. Spomenie si na
         večer pri kaštieli. Na jej zvodné oči, výhražné slová. — Veď sa hnevá na mňa, a ešte mi
         píše!
    </p>
    <p>
     — Keď sa jej páčiš.
    </p>
    <p>
     — Čoby len! Tej sa každé nohavice hneď páčia! A rada ich zamieňa… To je besná, napašmaná
         gáblikovská krv. A čo otec, doma sú?
    </p>
    <p>
     — Nie, — zvesí Terka hlavu. — Zasa iste sedia u Gáblikov.
    </p>
    <p>
     — To je hrozné! — zavzdychne si Martin zhlboka. — Už som myslel, budú trochu iný. Azda
         by i chceli a — nevládzu. Neodolajú. To je pokušenie. Aspoň ty prizri, čo sa dá, kým
         nevstanem. A opatri i to nešťastné chlapča v zadnej. Čo robí?
    </p>
    <p>
     — Hryzie, — ukáže Terka ruku. — Už i mňa dohrýzlo.
    </p>
    <p>
     — Bože, bože, čo sme len spravili, že nás takto káraš? — oprie sa mladík na žilnatú ruku
         a pomyslí na Toho, čo tresce priestupníkov do tretieho i štvrtého pokolenia. — Čím sme sa
         len previnili, že to všetko dopúšťaš na nás? Jedným rozkoš, druhým žiaľ a toľké nešťastie!
    </p>
    <p>
     Tera, rozcítená, nemôže hľadieť na bratovu tvár. Odvráti sa a, zásterkou zakryjúc si
         oči, zaplače.
    </p>
    <p>
     — Neplač, dievča, — ovládne sa Martin. — Nie je to len u nás. Takého je dosť v dedine.
    </p>
    <p>
     — Ale, ale, — rozfiká sa sestra, — keby aspoň mamička žili!
    </p>
    <p>
     — Ešte nám žijú, nebyť toho.
    </p>
    <p>
     — Čo-o-ho?
    </p>
    <p>
     — Tej strojárne u Gáblikovcov, — povie brat smutno. — Veď vieš, ako sa Gáblik chváli
         pred svojimi. Nie sudy, v svojej pivnici má strojáreň, kolesá, čo pre neho zhŕňajú z nás
         groš a pre nás vyrábajú biedu a slzy. Preto som sa dal i na tie voľby. Ak by bolo lepšie.
    </p>
    <p>
     — I z toho je len hriech, — narieka dievča. — Všetka bieda na nás ide, — vykladá, až sa
         trasie ako osika.
    </p>
    <p>
     — No, bolo i horšie, — precíti Martin, že musí byť chlapom. — Počuj, Terka, — zavolá na
         ňu mäkkým hlasom, ako už dávno nie, — poď sem! Až otec prídu a budú pri rozume, pošli mi
         ich. Pošleš?
    </p>
    <p>
     — Pošlem.
    </p>
    <p>
     — Ale sa nepovaďte, — utiera si zaslzené sivé oči.
    </p>
    <p>
     — Neboj sa, — vstane z postele, či by už mohol von. Ale hneď si sadne na peľasť. — Chcem
         mu len povedať niečo.
    </p>
    <p>
     Keď ostane sám, dlho rozmýšľa, ako mu to? Veď odkedy sa to stalo, ani neprehovorili
         spolu. Starý, keď vytriezvel, mrzel sa na seba, hoci to i nedával znať. Ani nejedol a
         niekoľko dní robil si na hospodárstve. Ale prišla chvíľa, a zasa ho potiahlo do krčmy. Keď
         oblizol nápoj, už bol tam.
    </p>
    <p>
     — Aká to sila, — myslí si Martin, — keď jej ani taký chlapisko nemôže odporovať? Ba čím
         viac niekto odporuje, tým viac doplatí na to, keď ho zasa uchváti. Je to zdedené, či návyk
         je to? A prečo nevypukne na ňom? Nepodal sa na otca? A na koho sa podal otec? Na koho
         Dudroš, či Bachela? Na koho Kulbaska alebo Amerikánka Hana Nechtáčka? Na koho celé
         Žajdlice, veď kedysi bolo to inak?! Čo sa nezastane biednych ľudí vláda, ale ich dá
         otravovať Gáblikovcom? Mala by zdravších ľudí, i vojakov, i groša z daní, nech nie to. Celá
         Ryčava by bola iná. Ba celá stolica, — hučí mu v mladej hlave. — I otec by bol iný. Veď je
         robotný — nepolihuje. I rozumný — preto je richtárom. A najhoršie je, odkedy sa tým
         richtárom stal. Všetko sa vybavuje v krčme, všetky cesty vedú do krčmy. Odvtedy nedbal, čo
         mu mať. Nedbá o rodinu. Doma je nie doma, k svojim cudzí. Hovoriť sa s ním nedá. A teraz
         jednako musí s ním prevravieť. Povedal slovo Zuzke, tak musí otcovi tiež. Syn je syn, otec
         je otec…
    </p>
    <p>
     Takto ho čaká, vyčakáva.
    </p>
    <p>
     Pred obedom otvoria sa dvere a v nich mocný chlapisko.
    </p>
    <p>
     — Otec, vy ste? — pretiera si Martin oči.
    </p>
    <p>
     — Ja. Čože chceš?
    </p>
    <p>
     — Musím vám niečo povedať, — zdvihne sa syn na posteli.
    </p>
    <p>
     — Poďte, prosím vás! Sadnite si ku mne. Čo sa stalo — stalo sa… Ale mamka umreli, —
         zachveje sa mu hlas. — A vy ste nám otcom, ja vám synom. Musí to byť inak.
    </p>
    <p>
     — No veď-no, stalo sa, — pohodí Adam rukou. — Hlúposť! Bol som opitý… — sadne si za stôl
         celkom svoj. — Máš pravdu, mať umrela, — rozcíti sa, až mu slzy vystúpia do očí. — Musí to
         byť inak!
    </p>
    <p>
     — Aj bude, otec! — chápe syn, že je tu vhodná chvíľa, akú čakal. — Nemáme v dome
         poriadku. Terka sama je prislabá. Mnoho je to na ňu — také gazdovstvo.
    </p>
    <p>
     — A čo — niekoho najať?
    </p>
    <p>
     — Nie, zadíva sa na neho Martin s dôverou. — Ožením sa.
    </p>
    <p>
     — Oženíš? A máš už koho?
    </p>
    <p>
     — Mám. Zuzku Gombáľovie. Čo poviete na to?
    </p>
    <p>
     — Zuzku? Čo ja dbám, keď ti vôľa? — rozpráva sa ako celkom iný. — Dom je dobrý. Bachela
         si i vypije, i má. Zuza iste dostane svoje. Len jedno, syn môj…
    </p>
    <p>
     — Čo, otec? — diví sa až jeho mäkkosti.
    </p>
    <p>
     — Či nekúpiš sliepku, čo zájde aj za iným kohútom?
    </p>
    <p>
     — Ako to myslíte? — zmrzne syn, až zbledne. Pery sa mu chvejú. — Počuli ste niečo?
    </p>
    <p>
     — Nie počul — videl!
    </p>
    <p>
     — Videl? Čo, preboha?
    </p>
    <p>
     — Večer išiel som poza humny. Tam bola s akýmsi pánom.
    </p>
    <p>
     — S Imrom? — hľadí syn ani stena. — S ním?
    </p>
    <p>
     — Neviem. Keď ma zbadal, ušiel. Ale bol pán!
    </p>
    <p>
     — Tak? Teda i tu je ruka tej nešťastnej famílie, — zosŕkne Martin, — i tu? A ja bez toho
         dievčaťa nemôžem…
    </p>
    <p>
     — No, veď ja nič, — ľutuje už Adam, že mu to vyšlo z úst. — Ja som ti len, aby si dal
         pozor. Ono je, zdá sa, dnes také, zajtra onaké. Ale keď si hačku vezmeš, naučíš ju i na
         uzdu, i na zubadlo.
    </p>
    <p>
     — Vidíte, otec, — zadíva sa na neho s trpkosťou v očiach, — tá Gáblikovie rodina je
         naším nešťastím. Všetko sa jej zíde, všetko nám berie, naše peniaze i lásku.
    </p>
    <p>
     V mládencovej duši zmrkne. Ešte pri práci vedel by sa zbaviť zlých myšlienok, ale takto!
         Obletujú ho na posteli ako kŕdeľ vrán. Preto radšej vstane. Ledva dočká, kým Zuzka príde.
    </p>
    <p>
     — Zlato moje, — počne hneď k nej, sotva si sadne k nemu za stôl, — chodí Hana Nechtáčka
         i k vám?
    </p>
    <p>
     — Chodí, — zadíva sa na Martina udiveno, že sa jej to pýta. — Prečo?
    </p>
    <p>
     — Len tak. Chcel som ťa poprosiť, maj sa pred ňou na pozore! Ona je vždy poslom
         Gáblikovie mladých, keď im príde chuť na niektoré naše dievčatá alebo i ženy.
    </p>
    <p>
     — Ach, — strhne sa Zuzka, zapáliac sa ani fakľa, — len si nemyslíš, žeby ja…?
    </p>
    <p>
     — Nič si nemyslím, dušička, — stane si mládenec pred neveľké, nakrivené zrkadlo a skladá
         si obväzok z hlavy. Krásne čierne kučeravé vlasy vyhrnú sa mu nad vysoké čelo, prizdobiac
         zdravú tvár. — Vravím ti to len, ak by ťa tá striga prišla pokúšať.
    </p>
    <p>
     — K nám ani nechodí, — pozrie dievča na neho trochu v rozpakoch. Aj sa jej Martin páči.
         Je naozajstný mládenec. Aj jej čosi zadŕha slovo v hrdle. — Čo by Nechtáčka len hľadala u
         nás?
    </p>
    <p>
     — Hľadať by mala čo, — schytí ju do náručia a pritisne k sebe, — ale, Zuzka, ty si nie
         pre takých pánov! Ty si moja, moja! Či tak?
    </p>
    <p>
     — Tvoja! — sklopí oči a ruka sa jej chveje. Necíti sa dobre. Čosi sa v nej ozýva. Vie
         niečo o nej, len jej to nechce povedať? Aj sa mu zrazu vyvinie z objatia. — Martin, — vraví
         mu, — a si už zdravý?
    </p>
    <p>
     — Zdravý, láska moja, — zablysne životná sila v jeho šedivých očiach. — Prečo sa
         spytuješ?
    </p>
    <p>
     — Len tak, — pobledne o poznanie v tvári. — Mne je akosi nevoľno. Musím domov. Zbohom!
    </p>
    <p>
     — Zbohom, moja, — vyprevadí ju do pitvora. — Veď už teraz prídem k vám za tebou… Pozdrav
         vašich!
    </p>
    <p>
     — Ďakujem, — spraví skoro vietor na schodoch fertuchami a už je preč.
    </p>
    <p>
     Martin zbadal rozpaky, a nie mu je to jedno. Vie, trafil na citlivé miesto. Hana
         Nechtáčka u Bachelov bola. I Imro iste sliedil za Zuzkou za humnami. Dina, okatá židovka,
         už sa mu iste prikonala, a Gombáľča je práve ako jablko. Len zahryznúť do neho! Na ňu sa
         nehnevá, je primladá a neskúsená. Ale pri myšlienke na neho vzplanie mu v duši nesmierna
         nenávisť.
    </p>
    <p>
     — Prašivec, — zafuní, cítiac v svaloch príliv sily po odpočinku, — keď má peniaze, a
         naše peniaze, myslí — všetko je jeho! No, veď…
    </p>
    <p>
     Nedokončí v duši, ale zlá myšlienka je už v ňom zrodená. Zájde do dvora, chytá sa práce.
         Márne. V noci nespí. Predchodí mu jednostaj pred oči ten fičúr, ako pasie chlipné fľocháne
         po Zuzke. I Hanu Nechtáčku vidí, ako nadbeháva k nej, neskúsenej húske. Iste jej sľubuje
         niečo — uh!
    </p>
    <p>
     Prejde niekoľko dní. I chuť do práce sa vráti. Len z čiernych myšlienok vymaniť sa
         nikam. Nadchodí červenák Mlatec a rozpráva, ako sa darí práca za Bendeho. Dnes-zajtra už
         majú voliť. Martina akosi nič nezaujíma. Na posteli mu bolo sto ráz lepšie než v takejto
         rozorvanosti. V nedeľu sa vyoblieka a počká Zuzku pred kostolom.
    </p>
    <p>
     — Zuzka, — chytí ju, keď ide vedľa s knižkou, — čo to máš na prste?
    </p>
    <p>
     — Nič, — snaží sa ľavú ruku zakryť šatôčkou.
    </p>
    <p>
     — Aké nič? Veď som videl… — zapichne oči ani oceľ do jej belasých. — Kto ti dal
         prstienok?
    </p>
    <p>
     — Našla som, — vystrie prsty. Obzerá si zlatý lesk a iskrivé očko, akoby nič. — Našla
         veru!
    </p>
    <p>
     — Neklam, Zuzka, — presype on naraz cez zuby. — Viem, kto ti ho dal.
    </p>
    <p>
     — Kto? — zdvihne na neho oči zanovito. — Keď vieš, povedz — no!
    </p>
    <p>
     — Imro!
    </p>
    <p>
     — Keď Imro, tak Imro, — nadurdí sa a pohne s hnevom.
    </p>
    <p>
     — Zuzka! — zosŕkne za odchodiacou. Ale ona sa rozchichoce, akoby nič, a ponáhľa za
         priateľkami. — Bože môj! — zavzdychne si Martin a, obrátiac sa, vráti sa domov.
    </p>
    <p>
     V hlave zacíti ukrutný bôľ. V srdci ešte krutejší. Pomyslí si: dievok dosť. I krajších!
         Dostane, ktorú chce. Márne. Nemôže sa Zuzky zriecť, tak mu uviazla v duši. A nemôže sa
         zriecť čiernej myšlienky odpratať z cesty pánika, Imra.
    </p>
    <p>
     Keď príde noc, jeho vrstovníci chodia po dedine s harmonikou a spievajú. On? Sedí doma
         pri stole s prstami vo vlasoch. Keď svitne, chytí sa práce vo dvore, ale hneď mu ovisnú
         ruky. Stojí nehybne a rozmýšľa.
    </p>
    <p>
     — Čo ti je, Martin? — spýta sa ho sestra.
    </p>
    <p>
     — Nič, — to je všetko, čo povie.
    </p>
    <p>
     Niekoľko dní pred voľbami vyjde večer z domu. Terka myslí: šiel za Zuzkou. Tak je to asi
         zo tri razy.
    </p>
    <p>
     — Bol Martin u vás? — opýta sa priateľky.
    </p>
    <p>
     — Nebol, — povie jej Zuzka ľahostajne. — On už ani nechodí k nám.
    </p>
    <p>
     — A kam chodí?
    </p>
    <p>
     — Neviem.
    </p>
    <p>
     — Terka, a čo ten váš Martin toľko chodí okolo Gáblikov? — spytujú sa zasa chlapci
         Bunkovčíkovie dievčaťa. — Azda sa zlakomil na Dudrošovie Julu, či Maru od Komprdov na
         Močidlách, ha?
    </p>
    <p>
     — Čoby len!
    </p>
    <p>
    </p>
   </div>
   <div type="chapter">
    <head>
     12
    </head>
    <p>
    </p>
    <p>
    </p>
    <p>
     Martin sa ozaj túla noc po noc. Chodí po dedine ako po hore. Zájde i pred dlho
         vysvietenú a hlučnú Gáblikovie krčmu. Pod mäkkým rúškom tmy zapadne. Zato vyhliada, akoby
         čakal kohosi. Keď nejde, pustí sa ako tôňa poza humná a zas dedinou.
    </p>
    <p>
     Chalupy sú tmavé, ale spánok nesadá ľuďom na viečka, noc je jasná. Všetky kúty zaváňajú
         tajomstvom. Niekde šušoce len šepot, inde zarežú do ticha kliatba a mrzké slová.
    </p>
    <p>
     Čo, ľudia nespia?
    </p>
    <p>
     Ako by spali, keď sa všetko možné roznáša od Gáblikov. Ani čo by tomu nebolo dna. A
         roznáša sa nielen po záhumní, ale i verejne priedomím do chalúp. Roznáša v košoch i vo
         fľašiach.
    </p>
    <p>
     Martin ide, ide, akoby nevedel kam a nevedel za čím. Jednako čosi vážneho ho ženie.
         Neobsedel by doma. Niekde pristavia ho mládenci. Hovoria: pálenka je nie všetko! Mlatec a
         ujec Dudrošovie majú svojich. I tých je dosť. Starého Gáblika rozsadí, keď vidí, že je
         možno krčmárskym kráľom, ale nie je viac kráľom Žajdlíc. Tak! I pieseň zaznie z mladých
         hrdiel:
    </p>
    <p>
    </p>
    <p>
    </p>
    <l>
    </l>
    <l>
     Pán Rácz Berci kŕmi koňa prosom.
    </l>
    <l>
     Ponesie sa ta do Pešti,
    </l>
    <l>
     ale s dlhým nosom!
    </l>
    <l>
    </l>
    <p>
    </p>
    <p>
    </p>
    <p>
     Kto ju zložil, ten ju. No táto pieseň spieva sa tej noci po celej Ryčave, vyťahuje
         vládnym pánom nové stovky z vrecák. A Žajdličania majú dobré hrdlá. Nielen piť, i do spevu.
    </p>
    <p>
    </p>
    <p>
    </p>
    <l>
    </l>
    <l>
     Náš pán Bende, to sú spravodlivý.
    </l>
    <l>
     Budú našim ablegátom.
    </l>
    <l>
     Nech ich pán boh živí!
    </l>
    <l>
    </l>
    <p>
    </p>
    <p>
    </p>
    <p>
     — A ty, Martin, prečo nespievaš? — spytujú sa mladého Bunkovčíka rovesníci. — Veď je to
         tvoja pesnička.
    </p>
    <p>
     — Eh, — pohodí ľahostajne rukou a, oddeliac sa nemo, ide sám ďalej. Pred Bachelovci
         zastane. Hľadí chvíľu do oblokov. Tmavé sú. Iba pes zavyje na pustom dvore. — Spí-nespí?
         Kto vie!
    </p>
    <p>
     Zo susednej drevenice nesie sa krik.
    </p>
    <p>
     — Nejdem s tebou, — počuť pišťať ženský tenký hlas, — spi si sám!
    </p>
    <p>
     — Prečo? — ozve sa chrapľavá mužská reč.
    </p>
    <p>
     — Keď si opitý ako čík!
    </p>
    <p>
     — Aký opitý? Len som dobrej vôle. Poď, neobanuješ!
    </p>
    <p>
     — Ba! Idem k materi…
    </p>
    <p>
     — Nohy ti zlámem.
    </p>
    <p>
     — Len sa opováž! To, čo by som doniesla opicu, ako nebohá richtárka, ty?!
    </p>
    <p>
     Martin sa chytí za hlavu a pohne. Kráča, keď ho ženie ísť. Zrazu potkne sa do čohosi
         mäkkého.
    </p>
    <p>
     — Čo si? Zviera a či človek?
    </p>
    <p>
     — Ty somár, — chroptí ten pod nohami. — Nevidíš, kade ideš? Ty ma budeš kopať, hovädo?
         Vieš, kto som ja? Juro Gombáľ Bacheľa, prvý gazda v Žajdliciach. I na celej Ryčave. Radšej
         mi pomôž vstať…
    </p>
    <p>
     — No, tak hore, — postaví Martin na nohy svojho skoro tesťa a nechá ho osudu.
    </p>
    <p>
     Na záhumní buchne sa do neho akýsi tieň. Naložená žena.
    </p>
    <p>
     — Joj, — spätí sa, akoby prv nebola vôbec pre ohromný batoh hľadela pred seba. — Ako som
         sa zľakla!
    </p>
    <p>
     — To ste vy, totka Nechtáčka? — zbadá ju hneď po hlase.
    </p>
    <p>
     — Ja, Martin, ja, — pozná ho i ona. — Koho hľadáš?
    </p>
    <p>
     — Vás, — odpovie jej sucho.
    </p>
    <p>
     — Mňa? — zhodí Nechtáčka ťažký batoh na zem. — A načo?
    </p>
    <p>
     — Rád by som vedieť, — zastane pri nej celkom blízko, — po čo chodíte za Zuzkou do
         Bachelov?
    </p>
    <p>
     — Za Zuzkou? Hahaha! — zachechoce sa podnapito. — Povedať ti Martinko? Veď už viem, nie
         je dobre medzi vami. Povedať?
    </p>
    <p>
     — Povedzte!
    </p>
    <p>
     — A uveríš mi?
    </p>
    <p>
     — Keď poviete pravdu. Tak čo?
    </p>
    <p>
     — Keď ma, dieťatko, ona volá. Vždy, keď sa s ňou stretnem: Len príďte, krstná, príďte!
         Veď som ju kedysi ja niesla k svätému krstu. Krstňa by som si nemala ísť pozrieť?
    </p>
    <p>
     — Počujte, Nechtáčka, — zvýši on hlas strmo, — nie mi je do žartu. Viem, prečo vy ta
         chodíte.
    </p>
    <p>
     — Nuž povedz, keď vieš!
    </p>
    <p>
     — Imro vás posiela, Imro! — chytí ju za ruky. — Myslíte, už sú celé Žajdlice také
         ohlúpené? Nenájde sa nik, kto by vedel, čo sa tu robí?
    </p>
    <p>
     — A čo sa robí? — tvári sa žena ešte vždy nevinne. — Čo?
    </p>
    <p>
     — Nahovárate naše dievky, ba i ženy pre tých… Pre Imra a Gejzu, tak!
    </p>
    <p>
     — Ja nahováram?! — postaví sa mu smelo proti. — Mýliš sa, Martinko, mýliš! Ony sa núkajú
         samy!
    </p>
    <p>
     — Čo? — chytí mládenec ženu pod hrdlo. — I Zuzka sa núkala?
    </p>
    <p>
     — Jaj, — usiluje sa všemožne vymknúť z jeho prstov. — Pusť ma! Veď ma zadrhneš! Vezmeš
         si moje hriechy na svedomie, jaj?!
    </p>
    <p>
     — Povedz pravdu, — strhne ešte mocnejšie trasúcu sa ženu. — Núkala sa Zuzka Imrovi alebo
         vám sama? Núkala?
    </p>
    <p>
     — Nenúkala.
    </p>
    <p>
     — Tak načo ste ju nahovárali? Za čo dostala ten zlatý prsteň od Imra?
    </p>
    <p>
     — Neviem.
    </p>
    <p>
     — Viete! — stisne jej zasa hrdlo užšie, až zachrčí. — Viete?
    </p>
    <p>
     — Viem.
    </p>
    <p>
     — Tak povedzte! — uvoľní jej. — Kde bola s ním? Môj otec ich videl. Teda nijaké klamy.
         Kde boli posledne?
    </p>
    <p>
     — Za humnami.
    </p>
    <p>
     — No, tak, — vydýchne si, akoby i jeho hrdlo zvierali nejaké tajomné prsty. — A ty si to
         sprostredkovala, bosorka? Myslíš, neviem, v čom všetkom máš prsty? Neviem, čo máš s
         korhelicou Kulbaskou? Ak cekneš slovo, poviem žandárom. Ty nahováraš, ona pomáha. Keď vás
         dodrúzgam, nepôjdem sám sedieť, vedz!
    </p>
    <p>
     — Ach, veď ja nemuknem, Martinko, — žobroní Hana, — len ma pusť!
    </p>
    <p>
     — Choď! — odsotí ju. — A povedz Zuzke, že si ju už Imro môže vziať. Môže zaujať miesto
         Diny, ak sa jej páči. Povedz jej!
    </p>
    <p>
     — Poviem… — rada je Nechtáčka, keď môže grnačiť domov svoju korisť.
    </p>
    <p>
     Niekde ešte postojí. Obzrie sa, či si Martin nerozmyslel a nejde ju zadrhnúť. Ale on si
         strmo kráča v opačnom smere. Čosi ho vždy ťahá pred tú osvietenú krčmu; z nej dvermi sa
         valí prúd vravy, výkrikov, mrzkých rečí, spevu-hulákania, ako i smradu.
    </p>
    <p>
     Zastane a díva sa mĺkvo pred seba. Na siluety stavieb a plotov. V hlave mu hučí, akoby i
         jeho mozog bol zapätý do ohromnej strojárne pod Gáblikovie hostincom. V duši cíti nepokoj a
         chuť kričať, až by sa zhŕkla celá dedina. Povedať im, čo mu ťaží na duši. Povedať, že tie
         transmisie zasahujú a osudne krútia všetkými a všetkým, čo je tu v Žajdliciach a sa hýbe.
         Ony priťahujú, ony odsociavajú mužov i ženy, mládencov i dievky, ba už i deti do biedy a
         kaluže. Z peňazí, čo nazhŕňajú, sú pánmi Gejza i Imro a pred ich panstvom rúcajú sa chalupy
         ani z karát. Všetko je tu pre nich, po čom len zabaží duša: majetok, sila, mladosť i krása
         — všetko!
    </p>
    <p>
     Martin zatne päste a vzdorne pozrie na šedivú oblohu. Niekoľko chladných hviezd sa jagá.
         Ozaj, komu?
    </p>
    <p>
     Takto preblúdi noc, i druhú. Jedna hodina je už preč, keď príde domov. Ledva sa vyspí.
         Ale keď zašumí večer, vyjde zas. Musí vyjsť. Zdá sa — vidí zmyselné, rozpasené Imrove oči.
         Smejú sa mu, smejú. I celej dedine. I všetkému, čo je tým drobným, biednym ľuďom drahé a
         sväté. Požadujú si svoje, i berú si svoje, a hoci hneď z mužovho náručia.
    </p>
    <p>
     — Ach, — chytí sa neraz za hlavu a už ide, ide za tým, čo ho nemá minúť.
    </p>
    <p>
     Medzi plotmi začuje detský krik. Chlapci chytajú dievčatko, hovoria oplzlé reči a
         chichocú sa. Dievča vydáva len akési zvieracie hlasy. Škrieka a bráni sa.
    </p>
    <p>
     — Čo robíte, chlapci? — okríkne ich Martin. Chlapci chcú vnohy, ale vbehnú mládencovi
         pod ruku.
    </p>
    <p>
     — Nehanbíte sa, fagani? — zasiahne jedného i druhého po ústach. — A ty čia si? — zachytí
         škriekajúce dievča. — Čia? Veď už povedz!
    </p>
    <p>
     Ale dievča nič. Len škrieka a škrieka. Martin sa dovtípi, čia je. Pohladí ju po hlave,
         zahrozí sa jej prstom v šere a vyvedie ju až na priedomie pred Bachelovie chalupu.
    </p>
    <p>
     — Ako starí, tak i deti, — pomyslí si a poneviera sa ďalej.
    </p>
    <p>
     Noc je teplučká, zvodná. Málo takých príjemných vonných nocí na Ryčave. I tenučký
         mesiac-kosák vyjde na oblohu. Riečka niže obce hučí, akoby rozprávala tajomné veci. Vŕby a
         topole sa tichým vánkom kníšu. Ale ľudia sa kníšu viac.
    </p>
    <p>
     Na nižnom konci klbko chlapov.
    </p>
    <p>
     — Židáci! Židáci! — vykrikujú jedni.
    </p>
    <p>
     — Pálenkári! Pálenkári! — nedarujú druhí.
    </p>
    <p>
     — Čože sme my, pálenkári? A vy nevyžeriete?
    </p>
    <p>
     — To ako vy — i mŕtvemu z ucha!
    </p>
    <p>
     — Tí, ty mne?
    </p>
    <p>
     — A ty mne? — a už sa klbko zmení na klbčovisko. Výkriky lietajú, kliatby i zauchá.
    </p>
    <p>
     — Íí, už si mi dal! — začuje Martin Mlatcov hlas.
    </p>
    <p>
     — Čo sa stalo?
    </p>
    <p>
     — Ratujte, ľudia, krv…
    </p>
    <p>
     — Čo je, čo?
    </p>
    <p>
     — Jano, Gáblikov paholok, pichol ho nožom.
    </p>
    <p>
     — No, ten už nepôjde na Bendeho hlasovať, — počuť zboku. — Dobre mu tak!
    </p>
    <p>
     — Ale choď, ty sviňa!
    </p>
    <p>
     Martin smutno hľadí na pobláznených ľudí. Vidí, idú žandári. Dlhé bodáky zablysnú sa
         príšerne v svite tenkého mesiaca. Zoberú toho i onoho. Ostatných rozoženú. Pohne i on a v
         duši ozýva sa mu divým tempom stroja: „Gáblikovci… Gáblikovci…“ Na dušu mu padá čosi
         jemného, bez váhy, ale čierne ako sadza.
    </p>
    <p>
     — Martin, — pristaví ho zrazu suchý Matej Perec Dudrošovie. — A ty nejdeš s nami?
    </p>
    <p>
     — Kam? — odpovie Martin ako zo sna.
    </p>
    <p>
     — Do Klátovca, — chodí mu poriadny ohryzok hore-dolu. — Bez teba len nepôjdeme! Máme do
         sto hlasov zo Žajdlíc. Nech nám Gáblikov paholok nepichne Mlatca do rebier, je o jedného
         viac. Vieš o tom?
    </p>
    <p>
     — Viem.
    </p>
    <p>
     — A nám už ani pálenku nechceli predávať v posledné dni. Ani v Žajdliciach, ani na
         Ryčave.
    </p>
    <p>
     — Tým lepšie.
    </p>
    <p>
     — Tak pôjdeš? O chvíľu sadneme na vozy. I zástavy vezmeme so sebou. I muziku.
    </p>
    <p>
     — Vezmite, — stisne Martin plecami ľahostajne. — Ja nejdem. Mám robotu. V Klátovci počká
         na vás Berki. Opatrí tiež, ako mi sľúbil. I ty, Matej, dostaneš ešte niekoľko groší. Viem,
         potrebuješ. Len si hneď nezmrhaj. Máš deti.
    </p>
    <p>
     — Ale poď i ty! — probuje ešte Maco.
    </p>
    <p>
     — Nie! Netráp ma. Chorý som.
    </p>
    <p>
     — Teda zbohom!
    </p>
    <p>
     — Zbohom!
    </p>
    <p>
     Martin sa ozaj nemá dobre. Cíti, akoby sa tu tejto noci malo všetko zrútiť na hŕbu.
         Mohol by zapadnúť medzi ľudí. Nemôže strpieť nikoho pri sebe. Už tretí raz sa našiel pred
         Gáblikovie krčmou a z tmavého kúta hľadí, vyzerá.
    </p>
    <p>
     Má sa na čo dívať. Niekoľko krokov od neho hrnie sa po hradskej vozov a vozov — širokých
         lojtriakov, naložených voličmi. Jedni ležia ako snopy a opretí jeden o druhého najviac
         spia. Len tu i tu ozve sa spomedzi chrapľavý spev, alebo počuť výkriky. Nech žije Berci
         Rácz! To sú vládni. Kde ľudia spokojnejšie sedia na vozoch a vyspevujú si, zrozumiteľne
         volajú: Nech žije pán Bende! To sú opoziční… Tých je menej. Ich voliči pôjdu vraj viac
         ráno. Vládni, tí už väčšinou majú tam byť v noci. Čakajú na nich Galassyho korteši,
         umiestniť ich a zaistiť pre bezpečnosť bytom i sýtom.
    </p>
    <p>
     Vlečú sa pred zrakom mládenca ako nekonečná karavána. Niekde zaveje i zástava. Inde
         zatidliká a zahučí hudba. Martin stojí a poznáva ľudí z Marušova, z Rudavky, z Gelby i z
         Machníka, až po Vlčie Jamy a Drgáče. Jedných naložili Hrvoľcovci a Klempárovci, druhých
         Berki a jeho ľudia.
    </p>
    <p>
     — Nech žije pán Rácz!
    </p>
    <p>
     — Nech žije-é!
    </p>
    <p>
     — Nech žije pán Bende!
    </p>
    <p>
     — Nech žije-é! — ozýva sa zamieňavo do krásnej, teplej letnej noci.
    </p>
    <p>
     Keď idú a volajú prví, vyjde do dverí i starý Gáblik, zakýva priateľsky tým na vozoch, i
         zavolá s nimi na slávu pánu Ráczovi. Keď idú druhí, zmizne v svojej krčme.
    </p>
    <p>
     O chvíľu Martin vidí — prídu vozy a počne sa i tu nakladať. Azda je tých vozov i
         päťdesiat, veď Žajdlice sú veľké. Mocní chlapi, čo sú pri rozume, vynášajú voličov z krčmy
         a nakladajú ako vrecia zemiakov na voz, čo práve stojí predo dvermi. Keď jeden naložia,
         nasleduje druhý, potom tretí a tak…
    </p>
    <p>
     — Miesto pre Bachelu, — začuť posmešne.
    </p>
    <p>
     — Sem ho!
    </p>
    <p>
     — Miesto pre pána richtára Bunkovčíka.
    </p>
    <p>
     — I toho sem! Druhý voz sem!
    </p>
    <p>
     Martinovi sa zatmí v očiach, hoci pred krčmou horí poriadna lampa. Nepoznáva ľudí, iba
         zvery. V boľavej hlave mu hukoce, akoby sa z tej tmavej diery pred krčmou, skade sa sudy
         vyvaľujú, zapäla i do neho transmisia. Príde mu na um nekonečná neresť, čo sa rúti na
         všetky chalupy, na všetky dvory, na celé Žajdlice, i na celú Ryčavu. Stojí tam ako obrátený
         v stĺp, ako výkričník nad tým, čo sa s týmto ľudom tu robí. Takí ľudia musia byť chudákmi a
         otrokmi. Otrávia im ducha, aby mohli robiť s nimi, čo len chcú. I opoziční čakajú len
         dostať niečo za hlas a hlavne preliať hrdlo. Ak sú nie takí nadojení, to len preto, lebo
         krčmársky kráľ vydal ferman na svojich: nedať kvitu bendistom, a dohánu ani za peniaze —
         tak!
    </p>
    <p>
     Karavány prídu, karavány idú. Ryčava sa hýbe. Pijatiku vykladajú v demižónoch i na voz.
    </p>
    <p>
     — Dajte im ešte, prascom! — počuť drsný Gejzov hlas.
    </p>
    <p>
     — A dohánu?
    </p>
    <p>
     — Tu je!
    </p>
    <p>
     Martin už ustal stáť na jednom mieste. Vyčkať tu koniec bolo by pridlho. Ani na svojich
         nie je zvedavý. Cíti, je to všetko — jedno za groš, druhé za dva grajciare. Kto je Rácz?
         Kto ho videl? Kto počul? Páni! A kto je Bende, za ktorého on horlil? Kto ho videl? Kto
         počul? Zasa len páni! Čo oni majú do Žajdlíc a do Ryčavy — jeden ako druhý? Čo do tých
         chlapov, žien a detí? To vie tu len starý Gáblik a gróf Galassy, suchý Berki a kto za ním
         stojí. Ľud vidí len povraz, za ktorý ho vedú. Ale kam ho vedú a načo — to pozná len, keď mu
         strecha horí nad hlavou…
    </p>
    <p>
     Takto by sa mu snovali myšlienky do rána. Ale zrazu sa niť pretrhne. Mládenec sa zachvie
         v celom bytí. Kým chlapi nakladajú voličov na vozy, vyjde z krčmy vysoký panák. Poobzerá sa
         a lenivým krokom zabočí do šerej uličky.
    </p>
    <p>
     A teraz nasleduje pohon psa na zajaca. Martin sa vlečie pružno a bez hlesu, nepustiac
         tieň z oka. Vie, kam panák ide na lov. Starého Bachelu Gombáľa naložili na voz. Spamätá sa
         len zajtra, až ho potrasú, aby šiel voliť. Vlk teda môže za jahničkou, hoci do stavania. Aj
         si ide, netušiac, že za ním zasa sliedi tretí. A ten je on, Martin Kochel Bunkovčík. Či by
         ho čakala i ona? Ak tak, ako by mal právo sliediť za ním? Človek si môže so sebou robiť, čo
         chce. I Zuzka si môže. Lenže ona nerobí, s ňou to robia iní. Nechtáčka to robí a Imro,
         ktorý ju chce využiť. Keď ju využije, odhodí ju ako vytlačený citrón a stará Kulbaska možno
         bude mať s ňou robotu. Má panák na to právo? Kto mu ho dal? Jeho — lepšie otcovo —
         bohatstvo a pivnica so svojimi smradľavými sudmi! Ten by mal právo a on, Martin, ktorý
         chcel spraviť Zuzku poctivou gazdinou na sedliackom dvorci, nie? Jemu sa sľúbila byť ženou
         na celý život, môže ju prepustiť tomu pre pasiu na chvíľu? Veď ani židovku Dinu nezaženie
         pre ňu, sedliačku! A on v nej počal žiť — spätý tou tajomnou čarovnosťou príťažlivosti, z
         ktorej rodí sa nový život. Zavrhol ju slovom. Odkázal jej i od Nechtáčky, že sa môže dať
         Imrovi. Ale nie! Nemôže sa jej zriecť, i keby chcel. Musí striehnuť na jej zvodcu. Musí
         stopovať jeho tieň, tmavší ako je jeho duša — musí!
    </p>
    <p>
     Na záhumní Imro vykročí istejšie. Ako vidieť, ide kamsi na isté. Zo sivej oblohy rozráža
         šerp vyšlý zlatý kosák, tenký zahnutý mesiac. Zem vydychuje sviežosť, vôňu sena i konôp.
         Popod ploty svrkajú svrčky a z diale nesie sa rytmicky škrekot žiab. Martin sa prikráda ako
         zver za svojou korisťou. Počuje len šuchot svojich krokov a mocný tlkot vlastného srdca.
         Siaži tmavým osudom toho pánka, čo si dovolí zájsť do zakázaného. Postáva ako pomstivý
         protest nielen jedného srdca, ale všetkých nešťastných sŕdc v Žajdliciach i na Ryčave —
         protest proti tomu, čo taký Imro a ich dom znamená.
    </p>
    <p>
     Odrazu mladý pán len zmizne medzi plotmi.
    </p>
    <p>
     Martin stisne päste. Stíši krok, zasa pobehne.
    </p>
    <p>
     — Azda sa prepadol! — zašomre. — Aha! — nájde na plote odrazenú dosku.
    </p>
    <p>
     Visí len na jednom klinci. Odtiahne si ju, a hup — je v záhrade. Pred ním vyčnieva za
         stromami Bachelovie humno.
    </p>
    <p>
     — Iste sem všuchol, sem! — uvažuje mládenec chvíľu nehybne. — Kde inam?
    </p>
    <p>
     Nemusí sa obzerať. Už cíti, nájde ho! Ale čo s ním? Roztrepať mu päsťou hlavu? Otĺcť mu
         ju o brvno humna? Či o múr stavania? Nie, Martin, nezmárni seba! Si ešte mladý — nezabiješ!
    </p>
    <p>
     Váha, ale len chvíľu.
    </p>
    <p>
     — A on môže zabiť? — ozve sa mu zas. — Zabíjať šťastie sŕdc? Zabíjať človeka?
    </p>
    <p>
     Vzoprie sa a šinie ako zlodej po mäkkej pažiti. Otvára oči, ostrí sluch, ale nič.
    </p>
    <p>
     — Azda len neušiel? A či by bol u nej?
    </p>
    <p>
     — Kto tu? — obúši vtom Martina mužský hlas z bezprostrednej blízkosti. — Zlodej?
    </p>
    <p>
     — Zlodej si ty! — zbadá štíhlu mužskú postavu, pritisnutú k pootvoreným humenným vrátam;
         za nimi iste je ešte ktosi. — Čo tu hľadáš? — Pozná Martin s istotou Imra.
    </p>
    <p>
     — Ja, čo je moje! — odpovie Imro surovým hlasom.
    </p>
    <p>
     — A ja ti nesiem, čo je tvoje, oplan! — vrhne sa mladý Kochel na Gáblikovho syna, lapí
         ho dravo pod krk. — Na, na! — otrieska mu hlavu o stenu. — Budeš ty kradnúť, čo je nie
         tvoje? Ty… ty… ty…!
    </p>
    <p>
     Chrčanie zápasiacich prerazí ženský výkrik.
    </p>
    <p>
     — Ona! Zuza! Nemýlil som sa? — klesnú žilnaté ruky Martinovi. Pustí svoju obeť a zadíva
         sa za utekajúcou ženskou postavou. — Ty pľuha! — vyrazí z neho. Zapotáca sa nemo o
         skrvavenú, chladnú stenu.
    </p>
    <p>
     Ešte v noci odvezú Imra do klátovskej nemocnice a Martina žandári do väzenia.
    </p>
    <p>
    </p>
   </div>
   <div type="chapter">
    <head>
     13
    </head>
    <p>
    </p>
    <p>
    </p>
    <p>
     Po voľbách dostane Róza Samlerová do Budapešti z Klátovca telegram:
    </p>
    <p>
    </p>
    <p>
     <emph>
      Vyhrali sme nevyhrali stop bojište prejde k vám stop dedinská hus odletela stop
            sadla blízko vás i s husárom stop pozor
     </emph>
    </p>
    <p>
     <emph>
      doktor.
     </emph>
    </p>
    <p>
    </p>
    <p>
     Madam je práve v kúpeľni, keď jej večne mlčanlivá komorná, prešedivená Emmy, zaklope a
         odchýlenými dvermi podá, čo prišlo podpísať.
    </p>
    <p>
     — Ach, Jakub, — umkne jej z poblednutých pier, keď podpisuje, zvlečená dopoly. Oči sa
         jej zablysnú a súmerné línie bronzového tela zvlnia sa náhlením. — Konečne zasa niečo
         nového, Emmy, — podá jej podpísaný papier a primkne dvere za sebou.
    </p>
    <p>
     Teplá voda chveje sa už v bielučkej vani. Čaká ovinúť pekné telo svojej majiteľky. Tá i
         zhodí zo seba posledné a svižným skokom včľupne do prichystaného kúpeľa. Spustí sa po
         hrdlo. Potom si rozmarne sadne a okrúhlou rúčkou natiahne sa ponad stolík za telegramom.
         Prečíta si ho znova a znova. Uvažuje o každom slove. Tuší, ten suchý, nafarbený židovský
         advokát s charakteristickou červenou bradou a sugestívnym drobným zrakom dáva jej znať v
         krátkych vetách veľa. Ona zas nebola by Róza Samlerová, vychytená herečka Národného
         divadla, keby po toľkej korešpondencii s Jakubom Gelbom neporozumela všetkým jeho i
         najjemnejším narážkam.
    </p>
    <p>
     — Vyhrali sme, nevyhrali, — sadne jej intímna vážnosť na črty a pristavené hlboké oči sa
         odrazu zalesknú. — Aha, — spraví posunok, akoby stál pred ňou ten zaujímavý človek sám a
         čakal, či rozlúšti hádanku, — hej, to je, — zdvihne prštek z vody, — krčmársky kráľ utrpel
         straty, ale vyhral vládny, teda Berci Rácz. Dalo sa i predvídať — zdôrazní si sama. —
         Bojište prejde k vám… nastáva moja úloha u ministra financií. Áno, podám mu dôvody proti
         nedotknuteľnosti Ryčavy ako osobitného domínia, na ktoré sa zákon nevzťahuje. Ale čo tá
         dedinská hus? Koho myslí? Aha, — príde jej na um list, v ktorom jej písal doktor o peknej
         Gáblikovej dcére, Gaby Krupovskej, ktorá — sadla blízko — je už niekoľko dní v Pešti. — A s
         husárom, — no, to bude akiste nejaký jej vplyvný, veľmi vplyvný priateľ-kurizant…
    </p>
    <p>
     — To je dobré! Výborné, — teší sa v duchu. Pľačká sa vo vode, pripúšťajúc si raz
         studenej a zasa teplej. — Aká príležitosť rozbiť tú šedivú hmlu mrazivej všednosti, čo
         zalieha na tuctových ľudí, ale i na obdivovanú a mnohými zbožňovanú herečku. Všetko sa
         prikoná. I potlesk, i kvety, i vyznania lásky, ako i nádherné obedy — všetko! Príde do toho
         taký škamravý žid ako Jakub Gelb, a dobre je. Ináč by si ho nevšimla, ale má drobné
         sugestívne oči, podivné myšlienky a ešte podivnejšie plány. On, advokát, čo má zhŕňať groš
         a užívať za ne život, odhodlá sa brániť chudobných židov, lebo sú jeho krv. Chce získať pre
         pánov Weissa, Ungera, Khona, Blumenbacha, Rosenkranza a ktovie pre koho ešte zatvorenú
         Ryčavu. A ona, peštianska herečka, má mu v tom pomáhať. Nemôže mu odoprieť, musí mu pomôcť.
         Ináč by sa jej tie drobné oči zadreli do duše. Nemala by pokoja, tak rozkazujú. Ale je to i
         zábavné. Jakub vie, je mrzký, no nepadá jej k nohám ako elegantní páni, starí i mladí,
         plebejci i aristokrati. Hovorí drsno a viac rozkazuje, až to zamrazí. Ide domov, žena ho
         zanechá pre jeho pasiu. On spokojne snuje svoje plány ďalej. Dáva pozor na svojho
         protivníka, robí ťahy proti nemu na Ryčave, robí i v Pešti. Keď ten to zbadá a pošle svoju
         Gaby, odtelegrafuje jej: Dedinská hus odletela a sadla blízko vás i s husárom. Pozor!
    </p>
    <p>
     — Zábavné, — vstane Róza z vody, do ktorej vliala i fľašku kolínskej, a namydlí telo
         voňavou penou. Ani Salome pred Herodesom nemohla hýriť mocnejším a zvodnejším pôvabom. —
         Gaby, no dobre! Ozaj, aká je? — ozve sa v nej eruptívne zvedavosť, čo je asi najmocnejšia
         vlastnosť ženského pohlavia. — A kto je ten jej husár, priateľ a kurizant? Iste bude
         starší. Mladí sú bez vplyvu, aspoň nemajú ho veľa. Gaby a jej gavalier, Gaby a jej
         gavalier! — brní jej v hlave. — Tých má teraz už tu v Pešti ona poraziť. — Jaj, či je to
         len dobré! — pritiahne si hrubú kúpeľnú plachtu a osviežená vodou, zelektrizovaná
         udalosťami raz-dva vyskočí z vane. Jej drobné, pekne modelované nôžky, čo sú tajomstvom i
         jej kariéry, odtlačia sa na hrubom koberci. Utiera sa, ale myslí na celkom iné. Pociťuje
         niečo z podráždenia zápasníka. Nie! Čosi z čarovnosti chvíle, keď má spretŕhať intrigy,
         nasnované proti nej za kulisami, a svoju konkurentku — ako sa už neraz stalo — i s jej
         vplyvným gavalierom odstaviť.
    </p>
    <p>
     Vtiahnuc sa do hodvábneho župana, pretkaného pestrými kvetmi, chytro sa oblečie a prejde
         do svojho budoáru. Tu pred stojatým veľkým zrkadlom rozpustí si bohaté čierne vlasy.
         Spokojná so sebou hľadí, ako sa jej krásne kučeravejú a splývajú po bronzovej hrudi do
         lona. Vzpriami sa, obzrúc svoju štíhlu postavu zo všetkých strán, porovná, čo vidí v
         zrkadle, s obrázkom na stene a úsmev spokojnosti zahrá jej na perách. Musí dbať o seba a
         pripraviť sa. Večer má vystúpiť vo francúzskej veselohre — Parížanka. Predstaviť parížsku
         dámu, s celou jej noblesou i vtipom. Vedieť, nie — čo s mužom, ktorý sa na šťastie ani
         neráta, ale s — milencom! A ešte s jedným, a to na svojho soka žiarlivým milencom!
    </p>
    <p>
     — Dobrá úloha pre mňa, — baví sa Róza sama so sebou, opiľujúc si nechty na úhľadnej
         rúčke, ktorá už kdekomu srdce dodriapala. — Muža, pravda, nemám. Ale načo by mi i bol? Veď
         ja takého chladnokrvného Francúza nedostanem. Tu by boli z toho súboje, smrť a čo také. Ale
         milenec a ešte jeden milenec — no, vmestí sa ich i viac. Len tá žiarlivosť milenca na
         milenca, hahaha! — blysnú jej drobné zúbky, biele a dobre zaostrené, v zrkadle. — Minister
         iste tam bude v svojej lóži. To je už ako muž, čo sa neráta. Kedy príde, vtedy je doma.
         Kedy odíde, je preč. Potom nebude chýbať barón Bernyei — no, a husársky nadporučík Karpy
         Miklóš, pravý môj zbožňovateľ! Ozaj, ako pozrú jeden na druhého? Ak mi pošle kvety jeden,
         druhý si zažiarli. Ale ja nemám muža, a to je hlavné, ak i neinteresantné. Preto môžem mať
         známostí na každý prst i päť, — počne sa sama prekárať a vyratovať v mysli: ten, ten i ten,
         Andor i Ákoš, Hugo i — Jakub…
    </p>
    <p>
     — Ach, podivné, — chytí sa naraz a zvážnie, — ako som sa mohla dostať k tejto nemožnej
         osobe? I z jeho chladných riadkov cítiť, neušiel čarovnosti svojej fajty. Ale jeho drobné
         oči sú úžasne neznesiteľné, keď im i nemožno odporovať.
    </p>
    <p>
     — Emmy! — zavolá po chvíli prešedivenú komornú.
    </p>
    <p>
     — Čo sa páči, milostivá?
    </p>
    <p>
     — Bol už dnes u nás niekto?
    </p>
    <p>
     — Bol tu posol a priniesol čerstvé kvety od pána ministra, — oznamuje komorná chladno,
         ako zvyčajný raport.
    </p>
    <p>
     — Viac nik? — pripáli si Róza cigaretu.
    </p>
    <p>
     — I pán barón poslal kvety.
    </p>
    <p>
     — Viac?
    </p>
    <p>
     — Pán nadporučík… i akýsi novinár, — mrzí sa Emmy, — zabudla som mu meno. Veď je v kytke
         i navštívenka. Iste je…
    </p>
    <p>
     — Nič to, moja milá, — vyfúkne jej veliteľka vonný dym do vzduchu, — niektoré mená i tak
         sa zabúdajú. A kto ešte?
    </p>
    <p>
     — No, je tam zo desať kytiek.
    </p>
    <p>
     — Teda, — spokojne pozrie na ňu Róza, — položte ich do vody a rozložte po izbách. A
         nejaká pošta prišla?
    </p>
    <p>
     — Ako obyčajne.
    </p>
    <p>
     — Doneste mi ju sem.
    </p>
    <p>
     Emmy donesie na tácni niekoľko listov menších i väčších. Položí ich na okrúhly, umelecky
         vyrezávaný stôl s tvárou bez výrazu ako úslužný robot.
    </p>
    <p>
     — Nech sa páči! A čo ešte, prosím?
    </p>
    <p>
     — Doneste mi raňajky!
    </p>
    <p>
     — Prosím, — zastrie hneď stôl obrúskom, bielym ako srieň.
    </p>
    <p>
     Róza prisadne za stôl, otvára a triedi došlé dopisy. Najprv vyberá väčšie od firiem,
         obsah ich tuší už vopred. No, sú to účty za všetko, čo v predošlé dni pokúpila. Firma na
         dámske šaty — to je pre pána ministra. Účet od klenotníka — to je pre baróna Bernyeiho.
         Účet za klobúky — to je zasa ministrovo. Dvanásť párov hodvábnych pančúch — ten účet
         ochotne vyplatí pán barón a ešte si i pripomenie to vyznamenanie neraz. Päť párov
         črievičiek — to sa nemusí hneď platiť. Likéry a šampanské a čo k tomu — to zasa pripadne na
         ministra, veď on vypije, stroví a vyfajčí u nej najviac. Knihy, listový papier — no, to si
         už vyplatí sama.
    </p>
    <p>
     Končí s veľkými listami, zbadajúc len teraz šálku vonnej kávy na stole. Pritiahne si ju
         a vysrkne niekoľko lyžičiek. Pridá si cukru a pokračuje. Otvára menšie a celkom drobné i
         vonné obálky. Sú to rad-radom riadky starých i nových ctiteľov, ktorí si nezabudnú napísať
         i adresu. Prosia o niekoľko slov medzi aktmi, či po divadle, za kulisami. Alebo v niektorej
         veľkej kaviarni. Vylievajú svoje nežné city a tlmočia svoj obdiv nad jej umením.
    </p>
    <p>
     — Banálne, všetko banálne! — odhadzuje Róza list za listom.
    </p>
    <p>
     Tu nasleduje ťažká obálka a na nej známe brutálne písmo.
    </p>
    <p>
     — Ach, — vyruší ju, — ten doktor nemá dosť telegrafovať, ešte mi pošle i celú pakšamétu!
         Podivný človek!
    </p>
    <p>
     Otvorí obálku a nevie, prečo — ruka sa jej pritom zachveje. Vypadne niekoľko písem. Iste
         nové odvrhnuté prosby. Vytiahne z obálky i list. Prejde zvedavým zrakom po riadkoch
         širokých, drsných čŕt, ale ukladaných vážne a úctivo. Grafológ by iste konštatoval: pisateľ
         je odvážneho rozbehu, smerujúci k vyšším cieľom. Dáva jej chladno znať, ešte je vždy sám so
         svojimi plánmi. V meste práve zúri voľba. Kresťania sú väčšinou popití. Nejedného vlečú
         pred komisiu ako hoviadko na bitúnok. Židia si konajú svoju povinnosť. Moc krčmárskeho
         kráľa, Jani báčiho, na Ryčave sa veľmi neosvedčuje. Syna Imra zmlátil mu na belaso
         richtárov syn zo Žajdlíc, Martin Kochel. Dostane za to asi rok pre ťažké ublíženie na tele.
         On ako advokát musí ho ešte i brániť. Pripojuje i niekoľko apelát, čo má ona zariadiť
         osobne. Teda celkom prozaické udalosti. Len na konci sa dočíta, že s Gáblikovou dcérou,
         Gaby Krupovskou, vybral sa do Pešti i zámožný gróf Galassy. Iste bude mať s nimi niekde
         šťastie. Napokon prosí oznámiť mu, kedy ho bude v Budapešti nezbytne treba, a úctivo sa
         porúča.
    </p>
    <p>
     — Podivné, — zloží Róza list skoro sklamano, tento človek píše inak ako ostatní páni.
         Nelichotí, nedvorí, ani nedobýva. A je prešedivený, mrzký, ale ešte nie dosť starý vyhnúť
         sa načisto vedomiu, že píše jednej z najkrajších ženských v Pešti. A jednako — jediné
         mäkšie, teplejšie slovo! Všetko ako účet… ako účet po krvi, ktorý musí ona sama — môže, či
         nemôže — vyplatiť. — Neodbytný chlap, neodbytný! — pohodí i tento list na hŕbu k ostatným.
         Ale hneď vztiahne po ňom rúčku a položí ho osebe. — A najhoršie je, — uvažuje v duchu, —
         nemožno sa mu ani protiviť.
    </p>
    <p>
     V susednej izbe sa ozve telefón.
    </p>
    <p>
     — Emmy, Emmy! — zavolá komornú. — Počujte, kto to! Ak nemusím ja, vybavte!
    </p>
    <p>
     — Áno, prosím, — ukloní sa chladno. Ale o chvíľu vojde, ako kto má vždy dosť času. —
         Laci sa hlási, — stisne úzke plecia.
    </p>
    <p>
     — Teda pán minister, — skočí Róza a, vybehnúc do susednej izby, chytí perleťové
         slúchadlo. — Haló, tu Róza. Ty si, Laci?
    </p>
    <p>
     — Ja, dušička.
    </p>
    <p>
     — Čo dobrého?
    </p>
    <p>
     — Len ti chcem zaželať dobrý deň. Dostala si kvety?
    </p>
    <p>
     — Ďakujem. Veľmi sú pekné… Dala som ich v salóne do najkrajšej vázy. Až prídeš, uvidíš.
    </p>
    <p>
     — Dnes neprídem, dušička. Mnoho práce. Zídeme sa len v divadle. Vlastne po divadle. V
         Metropolke, dobre?
    </p>
    <p>
     — Dobre.
    </p>
    <p>
     — Bude tam i gróf Galassy… starší pán.
    </p>
    <p>
     — Ach, Galassy?
    </p>
    <p>
     — Galassy. Azda sa s ním znáš?
    </p>
    <p>
     — Nie. Len som trochu zvedavá na neho.
    </p>
    <p>
     — Teda dobrá príležitosť! Tak v Metropolke — zachovaj si, dušička. Zbohom!
    </p>
    <p>
     — Pá! — zloží slúchadlo, pomysliac si, ako ľahko si tam usporiada i tie prosby osobne.
    </p>
    <p>
     Sotva odbehne a počne sa obliekať, cengá telefón znova a zápäť vojde komorná tíško ako
         duch.
    </p>
    <p>
     — Feri telefonuje.
    </p>
    <p>
     — Feri? To pán barón! — oblieka si intímnu časť odevu, šuštiacu hodvábom. —
         Odtelefonujte mu, že som práve odišla z domu.
    </p>
    <p>
     — Podľa rozkazu, milostivá, — vyplní ako stroj, čo jej rozkáže. Ale hneď sa vráti. — Z
         divadla hovoria…
    </p>
    <p>
     — Z divadla? Kto?
    </p>
    <p>
     — Pán režisér Lomb.
    </p>
    <p>
     — Počkajte, — pobehne Róza sama ešte bez vrchných šiat. — Haló, haló divadlo? Pán
         režisér Lomb? Ešte bude jedna skúška?… I milé prekvapenie?… Dobre. O pol hodiny prídem.
    </p>
    <p>
     Róza si teraz už sväto-sväte zaumieni, že sa nedá vyrušovať. Zamkne prosto dvere. Ozve
         sa slabý cengot v predizbe. Emmy príde, ale keď stlačí kľučku — márne. Porozumie a čaká na
         čas. Asi o pol hodiny príde znova ku dverám. Už sú otvorené a Róza Samlerová, stojac pred
         zrkadlom, upravuje si posledné na priliehavom, dobre na jej postavu pristrihnutom obleku.
    </p>
    <p>
     — Čo je, Emmy?
    </p>
    <p>
     — Nejaký pán je v predizbe a nedá sa odpraviť. Vraj musí hovoriť s milostivou.
    </p>
    <p>
     — Kto je to?
    </p>
    <p>
     — Akýsi žid s bradou, v kaftane, s pajesami…
    </p>
    <p>
     — Povedzte mu: nemám kedy! Či nie? — zdrží ju pri dverách. — Vpusťte ho, ale nech je za
         chvíľku hotový.
    </p>
    <p>
     — Gschamster Diener, — vojde, ukloniac sa hlboko, nečakaný návštevník. — Vám je náhlo,
         milostivá, keď ste doma — mne náhlejšie, — rozkladá ruky svojskými gestami, — lebo som až z
         Podolínca.
    </p>
    <p>
     — No, len chytro. Čím môžem slúžiť? — hľadí Róza netrpezlivo na patriarchálnu postavu. —
         Čím?
    </p>
    <p>
     — Hneď, prosím, — nespustí z nej vypuklé veľké oči. — Hovoril vám pán doktor Jakub Gelb,
         advokát z Klátovca, o istom Rosenkranzovi, čo má dostať prvý židovský licenc na Ryčave?
    </p>
    <p>
     — Hovoril.
    </p>
    <p>
     — No, to je môj syn, Adolf Rosenkranz. Ja som zas jeho otec, Nátan Rosenkranz z
         Podolínca, — ukláňa sa pri každom slove. — Veľmi dobre som sa poznal s pánom otcom, keď bol
         na Spiši.
    </p>
    <p>
     — Rozumiem, — snaží sa ona skrátiť vizitu. — Prišli ste za licenc. Ale načo konať toľkú
         cestu, keď tu pán doktor Jakub Gelb…
    </p>
    <p>
     — Doktor Gelb je dobrý človek, veľmi dobrý človek, — mädliac si ruky, pretrhne ju. — Ale
         istota je istota!
    </p>
    <p>
     — No načo vyhadzovať zbytočne peniaze? — pokúsi sa Róza udrieť na citlivú strunu.
    </p>
    <p>
     — Peniaze? Nie, — pokrúti on hlavou. — Ja som prišiel do Pešti na účet židovskej obce —
         do úradov vykonávať. Ubytoval som sa v Belvároši. Jem, pijem a spím na účet tunajšej
         židovskej obce. A odcestujem do Podolínca zasa na účet našej židovskej obce. Pomáham si ako
         chudobný žid. Róza Samlerová, povedzte, prosím, slovo pánu ministrovi financií predne za
         môjho Adolfa.
    </p>
    <p>
     — Dobre, — sľúbi ochotne a podáva mu ruku. — A kedy cestujete domov? — riskuje ešte
         otázku.
    </p>
    <p>
     — To závisí od vás, milostivá.
    </p>
    <p>
     — Ako? — zmrzne Róza.
    </p>
    <p>
     — Nuž to je tak, — prikývne si Nátan. — Ja už bez toho licencu pre môjho Adolfa nepôjdem
         z Pešti. Mne je v Belvároši celkom dobre. Nič ma to nestojí a môžem sem k vám prísť každý
         deň prezvedieť sa, či je to hotové.
    </p>
    <p>
     — Ach, — zavzdychne si dáma, — vy ste pravý žid!
    </p>
    <p>
     — Všetci máme byť pravými židmi. To len kresťania nechcú byť pravými kresťanmi.
         Gschamster Diener, Róza Samlerová! Gschamster Diener!
    </p>
    <p>
     Rada je, keď sa porúča, hoci sa nemrzí na neho ako spočiatku. Láskave privrie za ním
         dvere. Či je to, keď Rosenkranza odporúčal Jakub Gelb, či len vzbudený hlas krvi —
         nerozmýšľa. Zato neželá si, aby jej sem dni a dni chodil, či jeho Adolf dostal licenc na
         Ryčave, alebo nie. Vybaví ho čím naprv. Nech má pokoj!
    </p>
    <p>
     Posledná skúška naplní ju len sebadôverou. Parížanka! To je úloha, pristane práve na jej
         telo i na jej talent. I šaty má na to. Všetko! Iba o tom milom prekvapení nemôže nič
         zvedieť od nohatého Lomba. Len keby už skôr prišiel večer!
    </p>
    <p>
     I ten príde. Róza, zberajúc sa z domu, nezabudne na žiadosti. Vstrčí si ich pozorne do
         tašky, a poď do divadla.
    </p>
    <p>
     — Návšteva je prvotriedna, — referujú jej ešte v šatni. — Plné hľadisko! Na prvých
         miestach elita. V lóžach pán premiér, minister financií, i dôstojníci. Bude pekný večer!
    </p>
    <p>
     — To si myslím, — obstatá dvorom kolegov i kolegýň zdvihne Róza počernú hlavu. — A taký
         trefný kus!
    </p>
    <p>
     — Začíname, prosím! — ozve sa starostlivý hlas režiséra. — Všetci na svoje miesta.
    </p>
    <p>
     Rozľahne sa hlas elektrického zvonca, a už všetko ide.
    </p>
    <p>
     Hľadisko je ozaj naplnené. Dámy vo večerných toaletách, páni najviac v čiernom.
         Distingvovaný hovor, jagot briliantov a lesk vojenských uniforiem — všetko svedčí o tom:
         veľkomesto na valnom Dunaji všíma si umenia svojej obľúbenej herečky Rózy Samlerovej. Ako
         sa vyhrnie opona, zjaví sa v svojej izbe na javisku úhľadná Parížanka, zaznie frenetický
         potlesk. Ona i cíti sústredené pohľady na sebe. Ich hladkanie, objatia a bozky robia ju
         ešte pružnejšou telesne, elastickejšou duševne i hlasom. Vie už, čo je úspech, ale dnes
         prevyšuje seba. Strhuje svojím pohybom, prízvukom, nenúteným zvonivým úsmevom, iskrivým
         vtipom veľkomestskej dámy, ale najmä rozkošným pohľadom hlbokých očí. Hrá prirodzene,
         pritom stihne vrhnúť zvodný pohľad Salomin na ministerskú lóžu, kde sa leskne plešivá hlava
         premiéra a vedľa iskria brilianty jeho ženy. Stačí zachytiť zrakom i sladký úsmev baróna
         Bernyeiho, lepšie Feriho, v najprvšom rade na prízemí. Obzerá si svoju hviezdu monoklom. I
         driečneho husárskeho nadporučíka Karpy Miklóša zazrie jasať v lóži s dôstojníkmi. Ale kde
         je Laci, zbadá len pri ováciách po prvom dejstve. V prvej lóži nad samým javiskom, kde sa
         idú utlieskať, okrem ministra akýsi šedivý pán a veľmi krásna, zlatovlasá, ostrihaná a
         nakolmovaná blondína.
    </p>
    <p>
     V ďalšej hre všíma si ich viac. Zbadá, ako minister financií neraz hľadí kamsi, len nie
         na ňu. I sklá sa obracajú vždy hustejšie na prvú lóžu.
    </p>
    <p>
     — Nebude to Gaby Krupovská? — pichne ju na dne srdca čosi nemilým tušením.
    </p>
    <p>
     Jej hra je hneď neistejšia. I hlas jej sklame. No zbadá sa a rutinovane vyšvihne sa k
         novým úspechom. Parížanka, muž, čo sa neráta, milenec a ešte jeden milenec, taký
         štvoruholník pôsobí i v Pešti na vyberané publikum. Potlesku a ováciám nieto konca. V
         dôstojníckych lóžach až zabúri, keď podajú umelkyni utešenú kytku. A najmä keď spadne opona
         naposledy…
    </p>
    <p>
     Po predstavení sa ponáhľa za kulisy husársky nadporučík Karpy Miklóš. Róza ho prijme v
         novej šatni. Práve obzerá z troch kytíc najkrajšiu a vyťahuje z nej drahocenné kolié.
    </p>
    <p>
     — Blahoželám, — pritisne krásavec drobnú rúčku k ústam.
    </p>
    <p>
     — Ďakujem, Miklóš, i za vzácny dar, — nadloží mu Róza ešte natreté pery pobozkať.
    </p>
    <p>
     — Budeš mojou dnes? — hľadí na ňu Miklóš žiadostivo.
    </p>
    <p>
     — Nemožné! — usmeje sa mu zaľúbeno. — Musím s ministrom do Metropolky. Sľúbila som.
    </p>
    <p>
     — Môžem s tebou?
    </p>
    <p>
     — Poď!
    </p>
    <p>
    </p>
   </div>
   <div type="chapter">
    <head>
     14
    </head>
    <p>
    </p>
    <p>
    </p>
    <p>
     Metropolka je kaviareň na rušnej Kerepešskej, kde sa schodia lepší hostia. Nie je
         exkluzívna ako Ritz na dunajskom nábreží alebo niektoré kasína. Tu nemusí byť pán v
         smokingu a dáma vo večernej toalete. V pekne vystrojených a osvetlených miestnostiach
         vmestí sa pri stole človek z vyšších tisíc i zo stredných desatťisíc: magnát, mešťan i
         príslušník armády rovnako. Spoločnosť je zato distingvovaná. Cigán hrá.
    </p>
    <p>
     — Prečo vybral minister dnes práve Metropolku? — privinie k sebe Miklóš náruživo Rózu v
         zastretom koči. — Mohli sme si zájsť do kaviarne New York. Tam sú herci, umelci…
    </p>
    <p>
     — Prišiel mu gróf Galassy z Klátovca. Iste ten ju vybral.
    </p>
    <p>
     — A kto je to vlastne?
    </p>
    <p>
     — No, dobrý známy, — blysnú na neho hlboké oči. — Podpora vlády na ryčavskom kraji.
    </p>
    <p>
     — Ach, rozumiem, — priloží jej drobnú rúčku k horúcim perám znova a znova. — Ale čo
         potom? Povedz mi radšej, Róza, máš ty toho financministra rada?
    </p>
    <p>
     — Nuž tak! — stisne mu ruku miesto ďalšieho. — Potrebujem ho.
    </p>
    <p>
     — Pre hmotné veci?
    </p>
    <p>
     — Nie. To je nie to hlavné. Ja mám dobrú gážu, keď i miniem viac.
    </p>
    <p>
     — A čo je to hlavné?
    </p>
    <p>
     — Neuhádneš, Miklóš?
    </p>
    <p>
     — Nie.
    </p>
    <p>
     — Hlavné je, že je ministrom, — prizná sa otvorene. — Vykoná mi, čo potrebujem. Ľudia
         trápia mňa o pomoc, ja potom trápim jeho. Myslíš, môže človek žiť medzi ľuďmi dnes len
         svojmu povolaniu? Ty mi predsa nevykonáš licenciu?!
    </p>
    <p>
     — I s takým ťa trápia? A kto?
    </p>
    <p>
     — Chudobní ľudia, čo nemajú ako inak žiť.
    </p>
    <p>
     — Dobrá si, Róza, — strhne ju do hĺbky koča, priložiac pery na pery.
    </p>
    <p>
     Dlho vrývajú sa do seba, kým ulica hučí a trap konských kopýt usmerňuje spev dvoch
         mladých zaľúbených sŕdc.
    </p>
    <p>
     Vo vysvietenej Metropolke hýri život ako noc po noc o tomto čase. Keď Samlerová po boku
         svojho husárskeho nadporučíka vstúpi, nastane badateľný ruch, svedčiaci o jej známosti a
         popularite. Oči dám i pánov, mladých i s prešedivenými vlasmi a bradou, uprú sa na pekný
         pár zo všetkých kútov. Kávový cigán-primáš, vytiahnutý v smogingu, s plačúcimi husľami pod
         bradou, stojac v kruhu svojich, ukloní sa hlboko vzácnym hosťom a spustí pri zjavnej účasti
         vďačného publika:
    </p>
    <p>
    </p>
    <p>
    </p>
    <l>
    </l>
    <l>
     Jedno je len dievča na svete,
    </l>
    <l>
     holubienka moja v polete.
    </l>
    <l>
    </l>
    <l>
     Veď ten pán boh hojne lásky mal,
    </l>
    <l>
     že mi teba, duša drahá, dal!
    </l>
    <l>
    </l>
    <p>
    </p>
    <p>
    </p>
    <p>
     Róza kráča v kráži pohľadov, akoby sa jej to všetko netýkalo. Plavným krokom, skromne.
         Na hrdle jagá sa jej drahocenné kolié, ale krajšie jej svietia jej hlboké oči. Ukloní sa —
         vrátiť pozdrav — vpravo-vľavo. Jej sprievodca ide hrdšie, ako to už svedčí nadporučíkovi.
         Cíti, mnohí mu závidia. S takou dámou nepopýši sa hocikto! Ale ani s takým gavalierom! —
         čítať najmä z dámskych zrakov.
    </p>
    <p>
     A cigán hrá. Roztúžia sa husle, akoby ony milovali. Preberá cimbal, tuliká klarinet a
         záplavu tónov podťahujú basy. Po ťahavej piesni, plnej lásky, zalievajúcej panské publikum,
         pokynie primáš a rozpúta sa melódia rezko. Od dôstojníckeho stola v kúte skočia i do nôty:
    </p>
    <p>
    </p>
    <p>
    </p>
    <l>
    </l>
    <l>
     Róžika, Róžika, svätica,
    </l>
    <l>
     však ťa len milujem zo srdca!
    </l>
    <l>
    </l>
    <p>
    </p>
    <p>
    </p>
    <p>
     Chytá sa sticha i ostatného publika:
    </p>
    <p>
    </p>
    <p>
    </p>
    <l>
    </l>
    <l>
     Ešte i vtáčatko šepce mi z výš,
    </l>
    <l>
     že i ty mňa ľúbiš vrelo,
    </l>
    <l>
     keď na mňa pomyslíš.
    </l>
    <l>
    </l>
    <p>
    </p>
    <p>
    </p>
    <p>
     Hlavný pozná príchodzích na prvý pohľad a ukazuje im do separé.
    </p>
    <p>
     — Sláva! — víta ich za okvietenými stolmi intímna spoločnosť.
    </p>
    <p>
     Niekoľko pánov, medzi nimi i starší, ale čím viac jarší pán minister a jediná dáma,
         krikľavo dekoltovaná, zlatovlasá plavovláska.
    </p>
    <p>
     Miklóš vie, tá oslava patrí Róze, ktorá má dnes svoj šťastný večer. Preto sa ako
         prostunký sprievodca múdro zdrží v úzadí, keď herečku obklopia prítomní.
    </p>
    <p>
     — Chvalabohu, Róza, že ste prišli, — zdvorilo ju víta minister. — Už som myslel…
    </p>
    <p>
     — Sľúbila som, pán minister, — pozrie na jeho, iste starosťami o verejné blaho,
         prešedivenú hlavu s riedkymi fúzikmi a bokombriadkami. Na perách zjaví sa jej vďačný úsmev,
         herecky taký dokonalý, že by nikto nezbadal to niečo, čo je medzi nimi. — Veľmi som rada
         tejto chvíľočke…
    </p>
    <p>
     — Blahoželáme ku krásnemu úspechu, — pokloní sa minister umeniu a predstaví prítomných.
         — Veľkomožná pani Gaby Krupovská, gróf Galassy, novinár, váš veľký ctiteľ, Jenko Kelen,
         režisér Lomb. No, toho znáte, — vtipkuje, ako vidieť, majordómus.
    </p>
    <p>
     — Veľmi ma teší, — prijíma Róza pekné slová. Iba pri zoznámení s Gaby sa zachveje.
    </p>
    <p>
     — Tá žena je nielen biela ako hus, — blysne jej mysľou telegram. — Ale je, a to hneď na
         prvý pohľad, nebezpečne krásna!
    </p>
    <p>
     — I pán premiér sľúbil, — šepce jej minister, usadzujúc ju na prvé miesto. — On má totiž
         veľký zmysel pre umenie. Ak ho len niečo nezájde…
    </p>
    <p>
     — Áno? A čo by ho malo? — pohodí Róza ľahko, skoro ako pre seba, všimnúc si hneď, že
         Gaby sa baví s novinárom Kelenom ako so známym. — Čo by ho malo?
    </p>
    <p>
     — No, žena, viete! — podotkne. — Tá je z dám, čo nemajú v láske také Parížanky, hahaha!
         — uškrnie sa. — Šiel ju odprevadiť.
    </p>
    <p>
     Róza po vydarenej premiére nečakala nič zvláštneho, leda priateľské posedenie v
         kaviarni. Ale tu zo všetkého badá, že večierok má byť ešte pokračovaním jej slávnostného
         dňa. Minister tak chce, a tomu najlepšie neodporovať. Jej sprievodca Miklóš už i vstáva,
         hrkne opätkami a chce sa vzdialiť. Lenže majordómus ho zdrží. Čo má robiť? Sadne si dosť
         nešťastne vedľa pôvabnej Gaby Krupovskej, zabranej do rozhovoru s Jenkom Kelenom.
    </p>
    <p>
     — Odkiaľ sa títo dvaja znajú — myslí Samlerová, zablúdiac znova a znova pohľadom na
         pohyblivého novinára.
    </p>
    <p>
     Čašníci prinesú jedlá na stôl a všetko, čo k tomu patrí.
    </p>
    <p>
     — Intímna večera, dámy a páni, — usmeje sa vysoký hostiteľ. — Nech sa vám páči!
    </p>
    <p>
     — To je prekvapenie, — podotkne Róza, pozrúc na Miklóša, ktorý sa iste nevoľne cíti, keď
         nevie, ako sa sem dostal. — Že ste sa ustávali! Pán minister je veľmi pozorný, — pozrie na
         druhého svojho obstarného suseda, Galassyho. — Ozaj pozorný!
    </p>
    <p>
     — Najmä oproti dámam, — poznamená Galassy významne. — A to oproti pekným dámam!
    </p>
    <p>
     No, to sme akiste jednakí, však, Arnold? — hotový je hneď minister. — Veď u vás pod tými
         horami, — mrkne očami na Gaby, — tiež pekné kvety kvitnú.
    </p>
    <p>
     — No, Ryčava je povestná, keď ide o ženskú krásu, — zdôrazňuje Galassy. — Také Žajdlice!
         Mali by ste vidieť i sedliacke dievky a nevesty! Iba krv a mlieko! Tam si užijú života moji
         inžinieri z huty na Machníku! Keď sa zájdu zabaviť do Žajdlíc, majú, čo si ústa i oči
         zažiadajú.
    </p>
    <p>
     — Tu si žije i Jani báči, — zamieša sa do reči novinár Jenko Kelen, hodiac diskrétny
         pohľad na peknú partnerku. — Neobyčajný človek, pravým menom Gáblik. Krčmársky kráľ!
    </p>
    <p>
     — Krčmársky kráľ? — pozrie panstvo na sympatického redaktora zvedavo. Len na svieže
         líčka panej Gaby sadne ľahká zora a pán Arnold Galassy, držiac dymiacu cigaretu blízko úst,
         prikyvuje prešedivenou hlavou. — Nuž je i taký panovník na svete? Čujme o krčmárskom
         kráľovi!
    </p>
    <p>
     Tu sa dvere otvoria a vojde do separé sám pán premiér. Elegantný, s lesklým, vysoko
         pokročilým čelom.
    </p>
    <p>
     — Dobrý večer, — ukloní sa galantne. Oddajúc cylinder obskakujúcemu čašníkovi, pustí
         posledný dym do vzduchu. — Dámy a páni, pokračujte!
    </p>
    <p>
     — Sláva! Sláva! — usádzajú ho zdvorile k Róze, takže sedí medzi dvoma ministrami. Peknú
         Gaby má práve oproti. — Sláva! — tešia sa veľkému vyznamenaniu za Rózu Samlerovú všetci
         ostatní.
    </p>
    <p>
     — No, len prosím pokračovať, — po vybavení formalít gavaliersky ponúka intímnu
         spoločnosť. — Kde ste prestali? — hodí zrakom na zazorenú Gaby oproti. — Kde?
    </p>
    <p>
     — Pri krčmárskom kráľovi, vaša milosť, — podotkne miesto svojej partnerky i premiérovi
         veľmi dobre známy Jenko Kelen. — Pri krčmárskom kráľovi.
    </p>
    <p>
     — Tak, aký je to potentát? — zvedavý je hneď i najvyšší hosť. — Vedieť to, — usmeje sa,
         — patrilo by i do nášho odboru!
    </p>
    <p>
     — Povedzte, pán Kelen, — mrká na neho Galassy. — Aký je to človek?
    </p>
    <p>
     — Nuž Jani báči alebo krčmársky kráľ — ako som sa reportérsky informoval, aj som bol
         jeho hosťom — žije na Ryčave v Žajdliciach. Má tam svoj naširoko známy hostinec. Keď príde
         ta kabátoš, nech sa naje, napije, vyspí, vyzabáva — neplatí. Platí len sedliak, vigéc a
         taký-netaký.
    </p>
    <p>
     — A vy, pán Kelen, ste platili?
    </p>
    <p>
     — Ani ja som neplatil, — prizná sa novinár ochotne. — A som sa i natancoval na Machníku
         jeho osvietenosti grófa Galassyho, — pozrie na tohto, ako mu prikyvuje. — Dámy a páni, bola
         to zábavka, akej ani Budapešť nevidela…
    </p>
    <p>
     — Ach, no, ach! — otvárajú pri rozprávaní najmä páni ústa, kým Gaby sa pýri a Róza
         očividne zvážnie. — Také niečo, no, to je už život! Hora, víno, hudba, láska, krásne ženy!
         Ach! — kričí zo všetkých mužských zrakov.
    </p>
    <p>
     — Vždy som vravel, — nahne sa minister ku Galassymu a premiérovi, — my tu vo veľkomeste
         nevieme, čo je opravdivá zábava. Chýba nám príroda.
    </p>
    <p>
     — Tak je, tak! — prikyvujú páni.
    </p>
    <p>
     — No, — pokračuje Kelen, — my prírodu máme, ale akú!
    </p>
    <p>
     — To! To! To! — prikyvujú si vážne hlavy, vystihnúc vtip bystrého reportéra. — Ale ten
         krčmársky kráľ!
    </p>
    <p>
     — Nesmieme zabudnúť, veľactení, že Jani báči je ešte vždy pri dobrej sile, hoci už
         prekročil svoju šesťdesiatku. A čo je hlavné, — hodí okom na vysokých hodnostárov, — je on
         najbezpečnejšou oporou našej vládnej veci v tom kraji. Či tak, vaša osvietenosť? — obráti
         sa na prikyvujúceho grófa Galassyho.
    </p>
    <p>
     — Isteže! — súhlasí Galassy, mrknúc veľkým očiam zazorenej Gaby, akoby jej chcel
         povedať: No, ale ten to chytil za pravý koniec! — Isteže! Svätá pravda, páni!
    </p>
    <p>
     — Dokázalo sa to i pri posledných voľbách, — rozohňuje sa Kelen, keď vidí, že záujem o
         vec vždy väčšmi stúpa. — Jani báči pohol svoj aparát, a šlo to. Teraz mal výnimočne i
         opozíciu. Proti nášmu Bercimu Ráczovi kandidoval Bende Ferenc. Ale márne! Pravda zvíťazila.
         Len rodinu krčmárskeho kráľa postihlo nešťastie. Syna Imra mu Bendeho korteš bezmála zabil.
    </p>
    <p>
     — Teda stali sa i takéto veci?! — blysne zhrozenie, okrem schladnutej Rózy, vo všetkých
         očiach. — To je obeť!
    </p>
    <p>
     — Obeť, a aká! — vykladá novinár, keď vidí, že ho vďačne počúvajú.
    </p>
    <p>
     Pospomína svoje skúsenosti, nevídaný, zábavný život celej gáblikovskej osady. Nevystane
         z toho ani Gejzova Hilda, Imrova Dina a Peštianka Jolana, ktorá sa mu na Machníku
         pochválila, že je na Ryčave veru zábavnejšie žiť než v pridusenej Budapešti.
    </p>
    <p>
     — Ej-ej, — mrkajú si páni.
    </p>
    <p>
     Pritom sa báječne je. Prvý pohár zlatého vína sa vyprázdni na slávu kráľovnej tohto
         večierka, Rózy Samlerovej, ktorá sa za to odvďačí príjemným úsmevom. Prejde krásnym zrakom
         po svojich ctiteľoch, od premiéra až po novinára Kelena a režiséra dlháňa Lomba.
    </p>
    <p>
     — Ďakujem! Srdečne ďakujem!
    </p>
    <p>
     Ale za Róziným úsmevom čosi vzniká, na čo v tento svoj slávnostný večer vôbec nerátala.
         Nechce si to priznať, ale prítomnosť Gaby ju vždy viac vzrušuje. Krásny perlový náhrdelník,
         slušiaci až nádherne k jej tmavej pleti, lysne sa, ale v jej mladej duši je lesku vždy
         menej. Diškurz ináč oddaného a sympatického Jenka prichodí jej prázdnym táraním. Ona vie o
         veci viac. Keby to všetko teraz vykrámila pánu premiérovi a svojmu ministrovi, bolo by iste
         po nálade. Ale tu je dnes iná, vážnejšia úloha. Vystihnúť a ak možno i využiť najvhodnejšiu
         príležitosť.
    </p>
    <p>
     Kelen ešte vždy rozpráva o Jani báčim a záujem vysokej spoločnosti neklesá. Na otázku
         ministra vysvetľuje práve ten podivný krčmársky aparát, ktorý je základom jeho moci i
         vládneho úspechu pri voľbe na Ryčave.
    </p>
    <p>
     — Báječné! Báječné! — prisviedčajú ministri, ba na Rózinu mrzutosť ešte i režisér Lomb.
         I jej Miklóš. — Báječné!
    </p>
    <p>
     — A najhlavnejšie som vám ešte nepovedal, — dráždi ich výrečný novinár.
    </p>
    <p>
     — Nahlavnejšie? Čo je to?
    </p>
    <p>
     Do separé vojde vtom ešte niekoľko pánov a pristrojených dám. Prisadnú si ako dobre
         známi a rozhovor dá sa inou koľajou.
    </p>
    <p>
     Róza si vydýchne. Už jej to počalo byť celkom nepríjemné. Vyzdvihovať v tejto
         spoločnosti krčmára Gáblika, to znamená prečiarknuť jej plány. Spomenie si na doktora
         Jakuba Gelba. V kotúčoch beláskavého dymu rozoznáva jeho ostré židovské črty. Cíti pohľad
         drobných, sugestívnych očí. Ako len rozkazujú! Dedinská hus odletela… Sadla blízko vás i s
         husárom… Pozor! — čuje v duši čosi ako klopanie telegrafu. A Kóbiho tvár ani sa jej nezdá
         takou ohyzdnou. Iba húska nie je ako húska. Skorej ako nádherná labuť, bielučká a zvodná,
         až to v srdci reže. Ani nehovorí — sedí, usmieva sa, pýri. Za ňu hovoria! A nielen ten
         vravný novinár. I premiér, i minister, i gróf Galassy. Ešte i Miklóš najviac len ňou sa
         zaoberá, netušiac, akú tým spôsobí bolesť svojej Róze, a v slávnostný večer! Zdá sa, nie
         ona mala dnes vydarenú premiéru Parížanky, ale Gaby. Nie kvôli nej zišla sa tu táto elitná
         spoločnosť, ale kvôli Gaby. Nie ona dostala dnes na javisko kytku a drahocenný náhrdelník,
         ale pani Gaby Krupovská, rodená Gábliková zo Žajdlíc. Pri nej ona má dať na vec pozor?!
         Ešte na jej starého husára, grófa Galassyho, to by nejak šlo. Veľmi okázale tlieskal jej v
         lóži nad samým javiskom. Ale na ňu — na Gaby?! Ľahko to Jakubovi telegrafovať. Ľahko sa sem
         dovliecť i starému Rosenkranzovi za licenciu pre syna Adolfa. — No toto je nie žena, ale
         sám diabol v ženskej podobe, — uľavuje si Róza, vidiac úžasnú príťažlivosť novej dámy. — A
         mužskí sú zlí, od koreňa nedobrí. Keď vidia novú, peknú ženskú, na všetko zabudnú, holomci,
         a všetko jej skladajú k nohám.
    </p>
    <p>
     — Milostivá, čo ste tak zamĺkli? — vytrhne ju z myšlienok galantný premiér.
    </p>
    <p>
     — Ustatá som, — odpovie Samlerová bez chuti.
    </p>
    <p>
     — Taký deň vyčerpá, pravda?
    </p>
    <p>
     — Istotne, vaša milosť, — snaží sa vyčarovať úsmev na pery. — Niekedy ovácie viac ako
         nadávky.
    </p>
    <p>
     — Trochu šampánie osvieži, — kynie minister čašníkovi, stojacemu s postriebrenou fľašou
         za chrbtom vznešenej spoločnosti. — Prosit!
    </p>
    <p>
     — Prosit!
    </p>
    <p>
     Róza graciózne zdvihne široký pohár, hrkne si vpravo i vľavo, i s tými oproti, i s Gaby,
         akoby nič, a priloží nápoj k ústam. Hlboké, tmavé oči jej ožijú. No vtieravých myšlienok sa
         nemôže zbaviť. Gaby vycíti, že sa tu robí niečo vážnejšieho. Jej príjemný partner Jenko
         Kelen iste netuší, ako krásnu triumfátorku dňa nebezpečne provokuje. Ona zasa ešte menej,
         ako jej kazí náladu, keď prijíma náruživé pohľady nielen obstarných, vznešených pánov, ale
         zboku i poklony počerného husárskeho nadporučíka, mládenca dnes samá túžba a oheň. Ale
         Samlerová nebola by prvotriednou herečkou, keby sa nemohla ovládať. Po druhom poháriku
         šampusu zdvihne svoju krásnu, ani nie východne modelovanú múdru hlavu. Jej oči zalesknú sa
         utešeným leskom a stretnú sa s rozkošným nebovým pohľadom mladuškej panej Krupovskej. Nikto
         netuší z prítomných, čo tie skrížené pohľady dvoch dám, zastreté ešte i čarovnosťou dvoch
         úsmevov, v skutočnosti znamenajú. Všetci sú v radostnej nálade, keď prichodí človeku na
         myseľ, ako sladko je žiť na svete.
    </p>
    <p>
     Iba gróf Galassy nemôže sa akosi zmieriť s Rózinou ustatosťou. On jediný tuší, že je tu
         najpodivnejší súboj — nie o prvenstvo, ani o panskú lásku, ale o Ryčavu. O to, čo
         nevyriešili voľby, či totiž bude krčmársky kráľ tam panovať nehateno ďalej a či sa i tento
         kraj otvorí, ako ostatné v Uhorsku, židom, čapovať lieh pre kresťanské občianstvo.
    </p>
    <p>
     — Prosit! — mrkne na obe krásky, akoby im len chcel pripomenúť niečo.
    </p>
    <p>
     — Prosit!
    </p>
    <p>
     Dlhohrdlé fľaše šampánie vybuchujú. Príde i cigán a spustí s plným citom. Spoločnosť
         povstáva, nasleduje tanec. Voľná, neviazaná zábava, keď prestáva hodnosť. Ostáva len pohár,
         hudba, mužský a ženská… mužský a ženská. Túto chvíľu využije Róza, odtiahnuc do bočnej
         ministra, ktorý ju zrejme hľadá.
    </p>
    <p>
     — Prosím ťa, — šepce mu mäkkým hlasom, — spravil by si mi niečo po vôli?
    </p>
    <p>
     — Dnes všetko, dušička.
    </p>
    <p>
     — Tak, — vytiahne vtom bystro písma z tašky, — tu sú prosby i apeláty žiadateľov, o
         ktorých sme mali reč. Vybav to konečne prajne.
    </p>
    <p>
     — Prosby? No, — zbiera minister pamäť, pchajúc písma do bočného vrecka. — Tie o
         licencie? Dobre, nestaraj sa. Vezmem to k sebe, nezabudnúť na ne.
    </p>
    <p>
     — Starosti, starosti? — usmeje sa na Rózu redaktor Kelen, ktorý je najbližšie.
    </p>
    <p>
     — O iných, — mrzí sa Róza, že to nespravila zručnejšie. — A vy, pán redaktor,
         netancujete?
    </p>
    <p>
     — Ja len, keď iní ustanú.
    </p>
    <p>
     — Pozrite pána premiéra!
    </p>
    <p>
     Premiér práve hafrí čardášové sólo s prekrásnou Gaby, keď si už prvý tanec odbavil so
         Samlerovou. Tanečnica uplatňuje báj tvári, čarovnosť tmavobelasých očí a pôvab štíhlej
         postavy s nevídanou zručnosťou a ladnosťou v pohyboch. Zraky ju hltajú, dlane zatlieskajú,
         keď si zapreberá drobnými nôžkami. Premiéra sparí, až siahne k šatôčke a utiera si hlavu.
    </p>
    <p>
     — Tí, pánubohuotcu, to je žena! Takej niet! — počuť i tu i tam. — Niet veru! Hej, Jenko
         Kelen, Jenko Kelen! — volajú i viacerí za novinárom. — Také niečo nevidel si ani u
         krčmárskeho kráľa.
    </p>
    <p>
     — Čože? Videl.
    </p>
    <p>
     — Nevidel.
    </p>
    <p>
     — Tak vám poviem najhlavnejšie.
    </p>
    <p>
     — Čujme!
    </p>
    <p>
     — Dámy a páni, — prehovorí Jenko, ktorý už tiež má dosť v hlave, — krčmársky kráľ na
         Ryčave má takúto dcéru. Navlas takúto! Menuje sa Gaby Krupovská!
    </p>
    <p>
     — Sláva! — zaznie zo všetkých strán. — Sláva princeznej Gaby Krupovskej! Sláva!
    </p>
    <p>
     Len teraz nastáva opravdivé rozpútanie živlov. Šampanské, dobrá hudba a krásne ženské
         oči rozihrajú celú spoločnosť. Gaby je v svojom elemente ako kedysi v klátovskom hostinci
         Ku krinolíne. Tancuje s pánmi radom, až ich opúšťa sila, kým ona nadobúda vždy viac a viac
         temperamentu. Tancuje len a tancuje!
    </p>
    <p>
     — Ký čert je v tej žene? — počuť v spoločnosti a kto nemôže ináč, objíme ju pohľadom. —
         To je žena!
    </p>
    <p>
    </p>
    <p>
    </p>
    <l>
    </l>
    <l>
     Gabika, Gabika, svätica,
    </l>
    <l>
     však ťa len milujem zo srdca!
    </l>
    <l>
    </l>
    <p>
    </p>
    <p>
    </p>
    <p>
     zahučí vtom lokálmi, kým ona tancuje s ministrom financií.
    </p>
    <p>
    </p>
    <p>
    </p>
    <l>
    </l>
    <l>
     Ešte i vtáčatko šepce mi z výš,
    </l>
    <l>
     že i ty ma ľúbiš vrelo,
    </l>
    <l>
     keď na mňa pomyslíš…
    </l>
    <l>
    </l>
    <p>
    </p>
    <p>
    </p>
    <p>
     Po ministrovi nasleduje gróf Galassy. Potom Jenko Kelen, peštiansky Apollo Mikuláš
         Karpy, radom, a — všetci vyvaľujú…
    </p>
    <p>
     — To je dcéra krčmárskeho kráľa, — vysvetľuje Galassy utancovanému premiérovi. — V celej
         Pešti nieto takej ženy!
    </p>
    <p>
     — Niet veru!
    </p>
    <p>
     — A jej otca, ktorý je náš človek, nedbali by priniesť o licencie.
    </p>
    <p>
     — Kto?
    </p>
    <p>
     — Židia.
    </p>
    <p>
     — Židia? Daromnice! — pohodí premiér rukou. — Hej, kolega, — zachytí hneď ministra
         financií, — nech nevydáte jedinej licencie na Ryčavu židom. To je domínium krčmárskeho
         kráľa a jeho dcéry, krčmárskej princeznej. Taký je záujem štátu, a basta!
    </p>
    <p>
     Róza vojde do miestnosti, hľadajúc premiéra, práve keď Gaby pri všeobecnom potlesku
         tancuje na stole. Štíhle nôžky drobčia, vyhrnuté sukienky sa rozsýpajú. Poháre rinčia, no
         jeden sa nerozbije. Samlerová stojí chvíľku ani soľný stĺp. Cíti: je znevážená, zabudnutá.
         Ani len Mikuláš nedbá dnes o ňu. Obráti sa a nebadane sa vytratí. Doma potom strhne perlový
         náhrdelník a šmarí ho do kúta.
    </p>
    <p>
     V separé zábava zúri hlboko do noci. Nad ránom, keď rozvážajú pánov, počuť z jedného
         koča chraptivo hučať:
    </p>
    <p>
    </p>
    <p>
    </p>
    <l>
    </l>
    <l>
     Jedno je len dievča na svete,
    </l>
    <l>
     holubienka moja v polete.
    </l>
    <l>
     Však len pán boh hojne lásky mal,
    </l>
    <l>
     že mi teba, duša drahá, dal…
    </l>
    <l>
    </l>
    <p>
    </p>
    <p>
    </p>
   </div>
   <div type="chapter">
    <head>
     15
    </head>
    <p>
    </p>
    <p>
    </p>
    <p>
     Skoro je poludnie, keď sa pohne hlava, otvoria sa i veľké tmavé oči Rózy Samlerovej v
         bielučkých perinách. Telefón hrčí tretí raz v susednej izbe. Ale komorná sa neodváži budiť
         svoju veliteľku. Vie, prišla domov pozde. Odchýliac dvere, zbadá na perzskom koberci
         pohodený obkladok a na dosah ruky rozsypané perly. Hneď jej je jasné: čosi sa stalo, čo sa
         nemalo stať. Zachvie sa nedobrou predtuchou. Ona ju má rada ako vlastné dieťa. Pozná i
         tajomstvá života a bojí sa o ňu.
    </p>
    <p>
     — Emmy! — vytrhne ju cengot a za ním Rózin hlas z ťažkých myšlienok. — Emmy!
    </p>
    <p>
     — Čo sa páči? — odchýli dvere celkom úzko a vtiahne sa do spálne ako tieň. — Prechladli
         ste?
    </p>
    <p>
     — Možno, — zdvihne sa na lakeť a obnaženou ľavou rúčkou chytí si okrúhle čelo. — Hlava
         ma bolí. Nie som svoja. Telefonoval už niekto?
    </p>
    <p>
     — No, Laci, — zdvihne komorná palec na ruke. — Či ste dnes doma?
    </p>
    <p>
     — Pre neho nie! — zasvieti zlovestná iskierka v tmavom zraku. — Ďalej!
    </p>
    <p>
     — Feri…
    </p>
    <p>
     — Nie! Chorá som.
    </p>
    <p>
     — Pán režisér Lomb, — dvíha už prsty Emmy jeden za druhým. — Mám mu oznámiť, ako ste.
    </p>
    <p>
     — Dajte mu znať: dnes nehrám, ani zajtra! Nech použije náhradný program. Ďalej!
    </p>
    <p>
     — Pán Mikuláš Karpy poslal kvety…
    </p>
    <p>
     — A vy ste ich prijali, Emmy?
    </p>
    <p>
     — Nevedela som, — stisne zúfalo plecami, pochopiac už z drsného posunku katastrofálnosť
         chvíle. — Čo mám s nimi?
    </p>
    <p>
     — Vyhoďte ich von, — povie Róza chladno. — Rozumeli ste?
    </p>
    <p>
     — Áno, — zbiera pozorne perly po arabeskách drahého koberca. — A s týmto čo?
    </p>
    <p>
     — Vyhodiť! — znie lakonická odpoveď.
    </p>
    <p>
     Emmy žasne, ale nepovie slovka. Pozná svoju veliteľku pridobre. Teraz to káže vyhodiť,
         až bude inej mysle, poteší sa, ak sa jej všetko nestalo po vôli. Presýpa v hrsti krásne,
         lesklé perly a, hľadiac na dvere, odváži sa ešte:
    </p>
    <p>
     — A keby vás niekto hľadal?
    </p>
    <p>
     — Už som vám povedala, — spustí veliteľsky, — nikomu som nie doma. Iba…
    </p>
    <p>
     — Prosím! — napne Emmy pozornosť.
    </p>
    <p>
     — Iba ak by prišiel ten staručký žid, čo tu bol včera.
    </p>
    <p>
     — Rosenkranz? — zjaví sa znova úžas na poslušnej tvári. — Toho myslíte, prosím?
    </p>
    <p>
     — Toho! Rosenkranza! Myslím, povedala som to jasne. Nie?
    </p>
    <p>
     Emmy sa doslovne vytacká z izby. V tmavom svojom odeve, s pokorou v očiach a s
         prešedivenými vlasmi na hlave je ani z popola. V kuchyni si nájde plechovú škatuľku. Sem
         vysype blýskavé perly a odloží v svojej izbietke do skrine. Potom ide do predizby za
         kvetmi. Je ich, ako obyčajne, i viac. Záhradníci na objednávku ctiteľov už riadne ich
         posielajú každé ráno do vkusnej vily madam Samlerovej. I dnes sú tu od pána ministra i od
         pána baróna Bernyeiho. Celkom tak ako včera i predvčerom. Tu sú aj iné, ich meno stajené je
         niekde v zeleni na vizitke. Ona sa nezháňa po tom. Navykla na to. Najkrajšia kytka je len z
         niekoľkých ruží. Ale to sú ruže zazorené a posiate rosou. Tieto pred hodinou doniesol sám
         pán husársky nadporučík Mikuláš Karpy. Bolo vidieť, rád by bol aspoň dve-tri slová dostať
         od Rózy. Odkazuje jej, že ju hľadal, keď sa stratila ako vôňa. Chudák, trápi ho čosi. — Ale
         čo sa to len mohlo stať? — rozkladá komorná po izbách kvety ako obyčajne. Iba ministrove
         vyhodí. I tak sú nie pekné. Na ostatné povie, že sú to od neznámych ctiteľov, a bude.
    </p>
    <p>
     Zatiaľ Róza vystrie sa na posteli horeznačky, vypne pravidelne vypuklé prsia, založí
         okrúhle rúčky za hlavu a hľadí, hľadí kamsi do prázdna. Uvedomuje si, čo vlastne včera
         prežila. Vidí nadšením unesené publikum ministrov, šľachticov, dôstojníkov, ako sypú svoj
         obdiv v potleskoch, úsmevoch a kvetoch k drobným nôžkam Parížanky. Vynorí sa jej z hmly
         tvár Laciho, Feriho i Miklóša, ale i kučeravá zlatá hlava jej, jej — tej diabolskej ženy!
         Pocíti chlad perál na hrdle, i horúci dych svojho gavaliera. Začuje jeho zbožňujúci šepot,
         i prozaický rytmus kopýt na chladnej dlažbe. Oživí sa jej v predstave preplnená kaviareň, i
         pristrojené, okvietené separé. Cvendžia slová, blýskajú pohľady. Cíti sa kvetom na slnečnej
         lúčine, obletovaným veľkými farebnými motýľmi. Ale zrazu chápe — všetko je pretvárka. Tie
         motýle obletujú iný kvet. Má belasé oči, zlaté nabrčkavené vlasy a pery červené, krvavé,
         jedovaté. Pravý jej protiklad, počernej krásky. A mužskí sú poletaví ako motýle. Oslavujú
         počernú, a hneď koria sa plavovlasej.
    </p>
    <p>
     — Prekliate plemeno, uh! — vhryzne si nervózne bieluškými zúbkami do spodnej pery. — Ako
         sa len vypomstiť!? Na nich? Na nej? — blýska sa jej v zanovitej hlávke. — Páni, tí prídu —
         oj, tí prídu! Netreba sa báť! Ale čo s ňou, s dedinskou husou, ako telegrafoval doktor
         Gelb? Pekná hus, — cíti Róza vždy bolestnejšie horkosť svojej porážky, — ide ti oči
         vyďobať. Nech si príde Jakub sám. Hej, odtelegrafujem mu — nech si príde! Príď si sám! —
         snuje sa jej v mysli. Živá obraznosť predstaví jej jeho fyziognómiu. — Nebyť tvojich
         vrtochov, mohla som mať pokoj, i slávu, i lásky, koľko chcem. Čo mňa tam do tvojho Weissa,
         Blumenbacha, Kohna, Gelba, Poláka, Rosenkranza? Čo mňa do všetkej židovskej perepúte? Ľudia
         vravia, mám celkom kresťanské črty. Môžbyť ani môj otec nebol žid. — Snujú sa jej myšlienky
         a len snujú. Zrazu na tej tvári ako z kovu čosi sa zmyká. Zakryje si oči. Zdá sa jej, vidí
         tie vyčítavé, drobné, hypnotickou silou plné, sivé oči. Pochopí, ako drsno zaryla svoj hnev
         i do jasnej pamiatky svojej nebohej matere. Vystupuje jej na líca oheň hanby pre slabosť,
         čo vypukla na nej. Ona by mala prehrať a ustúpiť jej? — Ja by som sa ti mala poddať, ja —
         Róza Samlerová, umelkyňa, oslavovaná herečka, tebe, možno sprostej, možno zhýralej samici?
         Ja, — praskne rukami na bielušku perinu, zhúžve ju a trhá, — tebe, krčmárskej dievke, pre
         tvoj vyzývavý zrak, chlpy tvojich vlasov, belšiu kožku, hŕbu kostí a mäsa? To nie, — zvíja
         a pasuje sa s perinou a vlastne sama so sebou na posteli. — Nie! A ešte raz nie! Ja ti
         ukážem, kto je Róza Samlerová! Ja ti… — slzy vyhrnú sa jej hojným prúdom, pridusia sa
         polohlasné slová v bielej hlavnici.
    </p>
    <p>
     — Milostivá, — vyruší ju z veľmi prirodzenej divadelnej hry nešťastná Emmy, pokorná a
         ako z popola. — Tu je pán režisér Lomb.
    </p>
    <p>
     — Čože? — sadne si Róza, vytreštiac tmavé, veľké oči. — Zabudli ste, Emmy? Vyhoďte ho
         von!
    </p>
    <p>
     — Už mu dobrú štvrťhodinu vravím, aby šiel…
    </p>
    <p>
     — A on?
    </p>
    <p>
     — Vraj nie je dnešný, — hovorí komorná, akoby recitovala. — On vraj pozná scény a fuky i
         najslávnejších herečiek. Videl i skúsil s nejednou také divadlo. Chce len na niekoľko slov…
    </p>
    <p>
     — Tak otvorte dvere, Emmy, — spustí Róza veliteľsky. — Otvorte!
    </p>
    <p>
     — Len nie… — príde Emmy do rozpakov.
    </p>
    <p>
     — Čo hľadíte? — osopí sa na ňu skoro hystericky. — Otvorte dvere a zavolajte pána
         režiséra Lomba na niekoľko slov. Takú scénu mu zahrám, akej ešte nevidel a skúsil tým
         menej.
    </p>
    <p>
     Komorná sa ustrašene vzdiali, nechajúc za sebou dvere do spálne otvorené. O chvíľu zjaví
         sa v nich herecky vyholený, trochu nachýlený, nohatý pán, s niekoľkými zabudnutými vlasmi
         na hlave.
    </p>
    <p>
     Režisér Lomb!
    </p>
    <p>
     — Odpusťte, milostivá, — vpadne hneď in medias res, nepripustiť nejako ju k prvému
         slovu, — prišiel som vám len zvestovať, že Parížankou dosiahli ste včera ohromného úspechu.
         Všetky noviny s nadšením o vás píšu. Nielen o vašej kráse, čo je nič nového, ale o
         elegancii, o výraznej reči a báječnej istote, čím ste pretromfli i ozajstnú Parížanku.
    </p>
    <p>
     — No, a čo ešte? — sadne si Róza tak prudko, akoby chcela skočiť z postele na svojho
         režiséra. — Čo?
    </p>
    <p>
     — Ešte vám chcem povedať, že je dom i na tento večer, ba už i na zajtra a pozajtre úplne
         vypredaný.
    </p>
    <p>
     — To ma teší, ale ja dnes nebudem hrať.
    </p>
    <p>
     — Nebudete?! — vystúpi hrôza na režisérsku tvár, čo je, ako vidieť, vždy dvojnásobná
         hrôza. — Ne-bu-de-te?!
    </p>
    <p>
     — Ne-bu-dem, — zartikuluje to za ním. — Ani zajtra.
    </p>
    <p>
     — A-ni-zaj-tra-a? — mykne Lomba v kolenách. — Ježiš-mária, a čo si my počneme?
    </p>
    <p>
     — Zahrajte Shakespearovho Othela, Hamleta alebo Sen noci svätojánskej! Na to máte
         hercov.
    </p>
    <p>
     — Nemožné, Róza Samlerová, — zloží pred ňou ruky ako k modlitbe, — nemožné! Nerobte nám
         to! Bude z toho škandál! Myslíte to, prosím vás, vážne?
    </p>
    <p>
     — Najvážnejšie.
    </p>
    <p>
     — Je to vaše posledné slovo?
    </p>
    <p>
     — Najposlednejšie!
    </p>
    <p>
     — Jajajáj! — obráti sa režisér ako na javisku. — Tak sa mi prichodí zastreliť.
    </p>
    <p>
     — Zastreľte sa!
    </p>
    <p>
     — To je hrozné! — poškrabe sa Lomb za uchom a pokúsi sa zahrať dejstvo znova. — Róza
         Samlerová, — zmäkne mu hlas na mol, — prečo nám to robíte práve dnes?
    </p>
    <p>
     — Prečo? Vy sa ešte i spytujete? Ach! — vykríkne a zostrí prsty, akoby ich chcela zaťať
         niekomu do tvári. — Nevidíte? Som chorá, zosutená! Nepamätáte sa, čo ste spravili so mnou v
         noci, ha? Zišli ste sa po vydarenej premiére Parížanky mne na počesť. Ale sotva sa zjavila
         nová dáma, Gaby Krupovská, utkveli ste na nej ako železný prach na magnete. A vy sa ešte
         spytujete? Nevideli ste, že som musela s psou hanbou utiecť? Povedzte, koľkí ste tam boli,
         ste vy galantní ľudia? Ste vy gavalieri? — vyhŕknu jej slzy z očí a krásne telo zmyká sa
         bolestným kŕčom. — Som si to ja od vás za-a-slú-ži-la…?
    </p>
    <p>
     — Róza Samlerová… Róza… Rózika… — rozcíti sa i on ako na javisku. — Len nenarie-é-kajte!
         Ja, vie-éte, ne-zne-ésiem ženské sl-zy! — Podíde až k nej. Pohladká kŕčom zomknuté telo a
         vzďaľuje sa račím krokom. — Vyspi-ínkaj-te sa, vyspi-ínkajte! Dnes dáme O-o-thela, zajtra
         Ha-amleta. Noviny ozna-ámia: ochoreli ste, no! A pozajtre bude všetko v poriadku…
    </p>
    <p>
     — V poriadku? — vykríkne Róza a zdvihne veliteľsky ruku. — Von!
    </p>
    <p>
     — No, už je dobre, — neprekvapí najprudkejší výstup pána Lomba. — Už to bude lepšie. Na
         nešťastie ja som obetný baránok za ministra, i za premiéra, i za Karpy Miklóša, i za Jenka
         Kelena, za všetkých! Ale nech! Len keď to už bude lepšie! — stratí sa zo dverí ako za
         kulisami. — Istotne bude! Porúčam sa…
    </p>
    <p>
     — Hahaha-haha! — rozosmeje sa Róza kŕčovite, ako kŕčovite plakala predtým. — Má šťastie,
         — skočí z postele a vtiahne sa do nového pestrého župana z jemnej japonskej látky.
    </p>
    <p>
     — Ešte som nič nehodila o zem. Ale ma už namínalo. Emmy, — cengá, — kúpeľ je hotový?
    </p>
    <p>
     — Čo rozkážete, prosím? — vojde placho komorná.
    </p>
    <p>
     — Či je kúpeľ hotový?
    </p>
    <p>
     — Je, — prisvedčí slovom i hlavou. — Ale je tu ten pán.
    </p>
    <p>
     — Aký?
    </p>
    <p>
     — Nuž ten… taký bradatý, — ukáže Emmy do pása.
    </p>
    <p>
     — Rosenkranz?
    </p>
    <p>
     — Ten.
    </p>
    <p>
     — Vpusťte ho do prijímacej, — cíti Róza po vybúrení rozhodnú úľavu.
    </p>
    <p>
     — O chvíľu prídem.
    </p>
    <p>
     — Gschamster Diener! — ukloní sa Nátan hlboko, keď sa Samlerová zjaví. — Mein
         Kompliment! Prišiel som, — otŕča dlane, akoby niečo pýtal, — prišiel…
    </p>
    <p>
     — Viem, prečo ste prišli, pán Rosenkranz, — pretrhne mu reč. — Lenže ľutujem, prišli ste
         darmo.
    </p>
    <p>
     — Ale keď prídem zajtra, nebude darmo, — zdvihne hlavu, aby nemusel zodvihnúť viečka.
    </p>
    <p>
     — I zajtra bude darmo, Nátan Rosenkranz.
    </p>
    <p>
     — Ako to? — vyvalí oči a chytí sa za bradu. — Môj Adolf musí dostať licenc na Ryčave.
         Nie?
    </p>
    <p>
     — Nedostane!
    </p>
    <p>
     — Čože? — skoro ju okríkne. — Ste ako ruža sáronská, a nemali by ste slova u pána
         ministra financií?
    </p>
    <p>
     — Nemám, — skloní hlavu rezignovane. — A najmä preto nemám, že ho má u neho pán premiér.
         U pána premiéra má ho zasa Gaby Krupovská.
    </p>
    <p>
     — Gaby? — pokýva šedivou, vlasatou hlavou. — Gaby Krupovská, to jest Gábliková. Znám,
         znám, — zmŕšti čelo, poškrabe sa oboma rukami poza uši. — Doktor Gelb hovoril mi o tomto
         nebezpečnom zvieratku. Tak je teda už v svojej úlohe! Nu-nu, hm! — uvažuje chvíľu, keď sa
         mu zrazu vyjasnia oči. — Nič to, Róza Samlerová, — pohodí rukou. — Nová žena — nový chlieb.
         Skoro stvrdne. Ale dobrý, domáci, ražný, — blysnú sa mu bielka významne, — ten ostane.
    </p>
    <p>
     — Neviem, Rosenkranz.
    </p>
    <p>
     — To musíte vedieť, — vypne sa povedome. — Nie je nič stratené a niet stavu, v ktorom by
         sa židovský mozog nevynašiel. Jedna pekná žena, — luskne prstami, — ph!
    </p>
    <p>
     — A poznáte ju?
    </p>
    <p>
     — Poznám. Čo som v Pešti, nemám veľa roboty. Našiel som si času prísť jej na stopu. Je
         pekná, ale vy, Róza Samlerová, — zdvihne poriadny nos i ruky dohora, — ste stonásobne a
         trvale krajšia.
    </p>
    <p>
     — Viete, kde býva?
    </p>
    <p>
     — Krížová ulica číslo sedem. V dome pána grófa Arnolda Galassyho, ktorý je jej
         gavalierom. Podvečer vychodia si spolu na koňoch do lesíka.
    </p>
    <p>
     — Viete teda dosť, — zívne sa Róze, až zaochká. — Gaby je iste z najnebezpečnejších
         žien. Videla som v noci. Má, najmä na starších pánov, úžasnú príťažlivosť. A je tu vlastne
         prekrížiť nám plány, aby sa ani jeden žid nedostal do revíru krčmárskeho kráľa na Ryčavu.
         Teda čo?
    </p>
    <p>
     — Fiu-ú! — nakreslí jej prstom vodorovnú čiaru vo vzduchu. — Fiu-ú! — zahvizdne.
    </p>
    <p>
     — Čo tým chcete povedať, Nátan Rosenkranz? — hľadí na jeho znaky v rozpakoch.
    </p>
    <p>
     — Nechápete? — čuduje sa žid. — Gaby zavadzia našej spravodlivej veci. Musíme ju dostať
         z kruhu takých pánov, ako sú ministri. Nebojte sa, Róza Samlerová, — pohladí jej zamračené
         čielko, — nič nemožného! Zverte to na mňa a starajte sa len o svoje veci. Ja už nájdem
         spôsob.
    </p>
    <p>
     — Ako?
    </p>
    <p>
     — To ešte dnes neviem, — uškrnie sa Rosenkranz. — Ale dúfam, nájdem ho.
    </p>
    <p>
     — Vy ste veľkorysý človek, — hľadí na neho s údivom. — Potrebujete na to pomoc? Keby tu
         bol napríklad Jakub Gelb?
    </p>
    <p>
     — Šiel by aspoň v pravý čas na ministerstvo.
    </p>
    <p>
     — Tak viete čo, — oživne Róza, hnaná už akousi podvedomou silou, — chcem mať v tom i ja
         účasť. Som židovka, a povedali ste, niet stavu, v ktorom by sa židovský mozog nevynašiel.
         Vezmete mi na poštu telegram?
    </p>
    <p>
     — Veľmi vďačne.
    </p>
    <p>
     O chvíľu nesie už Rosenkranz zvesť pre doktora Jakuba Gelba do Klátovca, napísanú
         perličkovým Róziným písmom: Bojisko ohrozené. Z dedinskej husi zvodná pávica. Zajtra vás
         čakám. Samlerová.
    </p>
    <p>
     Po Rosenkranzovom odchode pocíti Róza novšiu úľavu. Jej zlomený duch sa narovnal. Má i
         svoj cieľ, zaň niečo, aspoň len niečo už i robí. Predstavuje si Jakuba Gelba v jeho
         advokátskej kancelárii, aký len bude prekvapený, keď dostane telegram. Že si hneď zbalí
         veci a pocestuje, o tom je presvedčená. Žena, ako píše, je ešte vždy u svojich rodičov.
         Nevie sa vyfúkať pre jeho lásku k židovskej rase. No, nech ju pukne! Aspoň mu nemá kto stať
         do cesty a vychádzka do Pešti je, ako každému vidiečanovi, osviežením. Prečo len píše,
         akoby štrkom hradskú vysýpal? Ani jedno, jediné mäkšie, teplejšie slovo! Všetko ako účet… A
         nie je ešte ani taký starý, ani taký ohyzdný, ako sa jej spočiatku zdal, a ako si iste i
         sám namýšľa. Jeho črty len trochu obriadiť, retušovať a sú inteligentné, znesiteľné, priam
         pekné. A ešte tie oči, tie drobné sivé, sugestívne oči. Z ich chladného oceľového pozoru
         vyžaruje niečo, čomu sa nemožno protiviť.
    </p>
    <p>
     Na druhý deň po desiatej je už Róza napodiv s kúpeľom i toaletou hotová. Sedí práve pri
         raňajkách v prostých šatočkách, keď počuje cengať.
    </p>
    <p>
     — Doktor Gelb, — kmitne jej v hlave a zahľadí sa na dvere. Vo chvíli sa otvoria a
         chladná Emmy oznamuje návštevu pána doktora. — Vpusťte ho dnu! — kynie jej drobnou rúčkou.
         — Nech si zaraňajkuje so mnou.
    </p>
    <p>
     Hosť vojde — v čiernom. Obriadený a pristrojenejší ako posledne. Nemo sa ukloní a,
         sadnúc si na ponúkané miesto oproti príjemnej hostiteľke pri stole, vnorí pohľad svojich
         drobných zrakov do jej veľkých hlbokých a tmavých.
    </p>
    <p>
     — Podali ste naše žiadosti pánu ministrovi? — je prvé, na čo je zvedavý.
    </p>
    <p>
     — Podala, — prisvedčí mu ona. — Vzal si ich hneď k sebe. — A sľúbil?
    </p>
    <p>
     — Sľúbil.
    </p>
    <p>
     — Tak načo ste ma pozvali?
    </p>
    <p>
     — Potrebuje vás naša vec, — rozpráva mu zasa ona všetko, čo sa stalo. Predstaví mu
         podivné bojisko, kde sa bojuje pohľadom a ružami. Ako získala Parížanka ovácie, ale Gaby
         Krupovská pretrhla front a nebezpečne napreduje. Do cesty stavia sa jej starý Rosenkranz,
         ktorý mu oznámi svoj bojový plán. — Nuž zavolala som vás na pomoc, — nemôže odopnúť oči z
         jeho sivého, drobného zraku. — Čo vy na to, pán doktor?
    </p>
    <p>
     — Som presvedčený, vec je na dobrej ceste, — prekladá slová ťahavo, akoby mal iné na
         mysli. — Ak sa jej, pravda, nevzdáte vy.
    </p>
    <p>
     — Nevzdám, — položí svoju rúčku na stôl vedľa jeho ruky. — Len sa zavše bojím sama seba.
         Mnoho som už stratila v tomto zápase.
    </p>
    <p>
     — Kto chce vyhrať, musí mať i stratu, — povie Jakub presvedčivo, dotknúc sa konca jej
         prštekov. — Otázka je len, či je víťazstvo hodné obetí. Ja som už stratil ženu.
    </p>
    <p>
     — Ja svojich ctiteľov, — vydýchne Róza zo seba.
    </p>
    <p>
     — To je, po prvé, nie isté, — poznamená doktor, pričom sa jeho tvár veľmi vyjasní. — Po
         druhé, uvážte, Róza Samlerová, kto sú tí, ktorých by ste boli stratili? Potrebujú vás, kým
         kvitnete, ako ružu do gombíkovej dierky. Vy im dávate svoju vôňu, svoju nehu, svoju krásnu
         mladosť. Pomyslite si: nech ste mrzká — obzrú si vás, hoci sa i budete volať Róza
         Samlerová? Neodhodia vás ako uvädnutý kvet? Čo ich viaže, to len k vašim krásnym očiam. K
         dokonalým líniám vášho mladého tela! Ináč nemajú s vami nič spoločné, lebo sú cudzí…
    </p>
    <p>
     — Možno máte pravdu, — zmĺkne na chvíľu, akoby rozmýšľala. — A ja by som potrebovala
         niekoho, — prevraví zasa ako pre seba, — kto by mi nebol cudzí… Žena, viete, je len žena a
         potrebuje niekoho…
    </p>
    <p>
     — Róza, — zachvie sa čosi v Gelbovi, až sa svojej hostiteľke neodváži pozrieť do očí. —
         Ten niekto nájde sa. Ešte ste taká mladá! A len na počiatku kariéry…
    </p>
    <p>
     — A ak sa už našiel, — hľadí uprene na neho.
    </p>
    <p>
     Jeho tvár sa zdá v tú chvíľu nebezpečne príťažlivou. Krásnou. Čosi nezvyklého, zdedeného
         ozýva sa v nej, keď neodťahuje svoju rúčku od jeho. Nevládze odtiahnuť.
    </p>
    <p>
     — Nežartujte, Róza, so mnou, obstarným a ohyzdným židom, — zaúpie.
    </p>
    <p>
     — Nežartujem! — zachvie sa jej hlas. — Ak nemám padnúť v zápase, potrebujem vás.
    </p>
    <p>
     — Róza! — zrúti sa všetko v Jakubovi.
    </p>
    <p>
     V druhú chvíľu objíme jej kolená a ona privinie na lono predtým jej až ohyzdnú hlavu.
    </p>
    <p>
    </p>
   </div>
   <div type="chapter">
    <head>
     16
    </head>
    <p>
    </p>
    <p>
    </p>
    <p>
     Kým na Ferencziho ceste pohne štáb svoj aparát opatrne na útok, na Krížovej ulici pod
         číslom 7 cíti sa Gaby Krupovská v Galassych grófskom dome celkom bezpečne. Čo by sa i
         necítila? Vedľa jej izby je apartmán Arnolda Galassyho. Delia ich len jedny dvere, medzi
         jeho a jej spálňou. Grófa sa nebojí. Je hodne, hodne ustatý búrlivým životom. Už i napísala
         svojmu Kamoškovi do fabriky na Machník: nemať o ňu nijakých obáv. Má, čo potrebuje, a je v
         úplnej istote.
    </p>
    <p>
     Pre dobrodružstvo v kaviarni si nenamýšľa. Na úspech u pánov, najmä kde už vybuchujú
         fľaše šampanieru, navykla už. Nebyť tam práve Rózy Samlerovej, ani by sa azda nebola tak
         rozzabávala. Jej ctitelia písali jej hneď na druhý deň. I pán premiér, i pán minister
         financií, i husársky nadporučík Karpy, ostatní tiež. Trochu jej to ako žene polichotilo,
         ale nič viac. Tu nejde o milostný úspech, ale o vec, kvôli ktorej prišla do Pešti. Ona si
         vykonala svoju úlohu, ukázala, čo vie — nebovým zrakom, úsmevom jahodových pier i drobnými
         nôžkami. Ostatné vybaví Arnold, pán Arnold, alebo kto chce — jeho osvietenosť pán Arnold
         Galassy, ktorý si je tiež vedomý svojej úlohy. Keď ju z hŕby listov, čo dostala, ktorý
         zaujíma, to je list novinára Jenka Kelena. Aj mu už dala znať, ak mu je nie na obtiaž, že
         ho dnes v svojom byte na Krížovej čaká. Vie, čo sa stalo, Róza jej akiste len tak
         neodpustí. Ani ona by jej také niečo neodpustila. Keď výpad, tak — revanš! Keby jej šlo o
         prestíž a milostné pletky, možno by zabudla na to. Ale keď jej ide o iné, môžbyť skočí na
         ňu ako mačka na myš. Obzerá si lesklé nechty na ružových prštekoch, či by vedela zadrapnúť
         i ona. Ľahký úsmev na krojených perách prezradí, že si trúfa.
    </p>
    <p>
     Ináč ona Róze jej ctiteľov neberie. Ani krásavca Miklóša nie. Pre ňu nie je už ani ten
         nejakým neodolateľným exotickým ovocím. Vie, čo sú mužskí, krásavci i nekrásavci. Všetci
         túžia len po jednom, a keď docielia, túžia po inom. Jej sa to už prikonáva.
    </p>
    <p>
     — Ach, — pohodí zlatistou hlávkou, až sa jej žltučké kučery zachvejú.
    </p>
    <p>
     Obzerá sa po vkusnom budoári. Iste patril kedysi nebohej pani grófke. Zastane pred
         benátskym zrkadlom, siahajúcom až po zem. Všimne si svojho účesu, belasej priliehavej
         toalety a spokojne zájde k mahagónovému písaciemu stolíku. Vyberie z neho už otvorený list
         a ponorí sa do riadkov vari tretí raz. Prejde znova zrakom po jemných, kde-tu trasľavo
         poukladaných slovách písma. Zvážnie, až zosmutnie.
    </p>
    <p>
     To je list od mamy, obsažný list. Píše jej v ňom trasľavo o všetkom, čo sa stalo, odkedy
         je preč z domu. Ako Martin Bunkovčíkovie bezmála zabil Imra pre Zuzku Bachelovie. Teraz
         jeden leží v klátovskej nemocnici, druhý je na súde vo väzení. Dostane azda i dva roky, ale
         najmenej rok. Otca cez voľby skoro porazilo — tak sa rozčúlil. Odvtedy je akosi nič z neho.
         Gejza je teraz sám v krčme, ale i ten chce zas do Pešti. Predvčerom horelo. Hlásnikov
         chlapec, ten piadimužík, podpálil Bachelovie humno… — prechodí Gaby z riadka na riadok, zo
         slova na slovo. I zloží list a zas ho vezme a číta. Číta, akoby ju niečo nezdolného nútilo
         robiť to. Na ružovej tvári odráža sa čosi z boja, čo búri v jej mladej duši. Ju už život
         pri neskrotnej povahe vyzliekol z jemnejších citov. Od detinstva myslí len na seba, stará
         sa len o seba. Z mnohých vecí si nerobí nič. Ale svoju tichunkú dobrú mamu predsa len má
         rada, veľmi rada. Nielen pre jej čistučkú materinskú lásku, ale keď vie, ako vädne a že je
         tu už len na chvíľu. Preto i siaha za listom znova, akoby mu naraz nerozumela.
    </p>
    <p>
     — Dieťa moje drahé, — cíti, keď ide po tých neistých krivých riadkoch, materine oči
         spočinúť na svojej tvári, na svojej duši. — Nemôžem sa zbaviť obavy o vašu budúcnosť. Čože
         je z toho, keď jest u nás groša i nazbyt? Kliatby, čo čujem neraz vrhať na naše hlavy v
         dedine, pociťujem padať ako ťažké kamene. Ja môžem hocikedy oči zavrieť, otec vám je tiež
         nestály. On sa naje a zdá sa byť chlapom. Ale to je len naoko. Od volieb je ako dieťa.
         Imrovi len ženy, Gejzovi už viac len karty. Tuším, najlepšie by bolo — nechať krčmu krčmou
         a počať iný život. Kapitálu jest, môžeme do Klátovca alebo do iného mesta. Len preč zo
         Žajdlíc, kde už každá skala kričí. Bojím sa tej strojárne, na ktorú je otec taký hrdý.
         Nazhŕňa groše z dediny a potom ten groš zničí nás, zničí vás, dieťa moje. A ja, nešťastná
         matka, ani v hrobe nebudem mať pokoja… — uvedomuje si Gaby ťažký význam slova za slovom.
    </p>
    <p>
     Rúčka jej ovisne, v nebových očiach sperlia sa slzy. Predíde jej, akoby sa už sama
         lúčila s ňou a chcela jej zveriť posledné. Najhlavnejšie. Rozcítená zloží hlavu na okrúhle,
         holé rúčky, zmyká sa jej celé štíhle telo, až bôľne zaúpie.
    </p>
    <p>
     V túto chvíľu ochotne by vyplnila akékoľvek želanie svojej drahej matky. Vie, ona má
         pravdu. I jej niekedy príde na myseľ, kam to povedie taký život? Ale čosi sa vždy v nej
         preváži. Je to zdedená krv, či vypestovaná povaha? Príde jej na um, keď oni odídu zo
         Žajdlíc, prídu ta iní. Iní dostanú do rúk strojáreň: zhŕňať zo sedliackych chalúp groš a
         držať ich, hlúpych občanov ako kone v liacoch. Hľa, tu sú doktor Gelb a Róza Samlerová! Tí
         vykonajú, čo je možné, miesto jednej krčmy — otvoriť tri-štyri. A nech nie ona s grófom
         Galassym, nikto im nestane do cesty. Ani cirkev, ani štát. Márne kňaz vystríha z kazateľne
         a učiteľ v škole. Gelbovci majú svoj dôvod pre licencie na Ryčave: umiestiť niekoľko
         chudobných, vlasteneckých židovských rodín. Ale či je ľudu lepšie, keď ho štípe jedna sýta
         mucha ako štyri hladné? To napíše mame ešte dnes, nech sa zbytočne netrápi. Imro, čo
         hľadal, našiel. Azda príde k rozumu. Gejza sa azda tiež zbadá. Až príde do Pešti, napraví
         mu hlavu. A ona? O ňu sa mamička nemusí báť. Ona má, keď i pomalého Kamoška, jednako len
         muža v dobrom postavení. Keby nemal otec, zarobí muž. A keby nie ani muž, ona sa opatrí
         sama…
    </p>
    <p>
     Vezme papier, pero a začne písať:
    </p>
    <p>
     — Drahá mama…
    </p>
    <p>
     A hneď jej príde na um niekto iný. Martin, ktorý dnes sedí vo väzení. Martin Kochel
         Bunkovčík, najkrajší mládenec v Žajdliciach. Sotva si pomyslí na neho, vynorí sa jej jeho
         mladá, svalnatá postava a chlapská tvár. Taká — ako na obrázku. Čierne, zvlnené vlasy, oči
         veľké, ostré… ruky svalnaté. Stelesnená mladosť a sila. S takým veru na panskom chlebe
         vychovaný Imro nemal sa čo lapať. Najmä pre dievku nie. Gaby i pri púhej predstave zabudne
         na všetko. Na ministrov, na dôstojníkov, na Rózu Samlerovú, i na svoju dobrú mamu, nad
         listom ktorej len pred chvíľou čo sa rozcítila.
    </p>
    <p>
     — Martin, Martin! — prejde si rúčkou po čele. — Ten človek je jediný, čo ma dráždi… —
         kmitne jej mysľou, pričom zacíti v sebe oheň dravej túžby, až ju to zabolí. — Čo tam vysokí
         hodnostári, ministri, grófi, dôstojníci, novinári?! Na tých sa len usmievať, a dosť.
         Strúhajú poklony, plazia sa pri nohách, keď chce, pokryjú ich bozkami. Ale tento človek!
         Tento sedliačisko ani len netúrne po kráse, hoci by sa mu stlala ako povoja. Radšej sa
         pôjde prať, radšej i sedieť za svoju sprostú Zuzu Gombáľovie. Pokoriť sa jej, ktorej sa
         všetci koria? To nie! V ten večer pri Kaštieli taký bol protivný. Samý odpor, ale zvodný
         ako grécky boh! Teraz sa dostal — napíšem mu. Precitne, hlupák! Namyslel si: voľne žiť môže
         len dcéra krčmárskeho kráľa. Jeho Zuza je iná, celkom iná! Tá netúrne po inom. A tu ho máš
         — dostal lekciu.
    </p>
    <p>
     Odtisne list pre mamu na zajtra. Vyberie čistý papier a počne čmárať dosť chlapským
         písmom:
    </p>
    <p>
     „Milý Martinko, píšu mi z domu, dostal si sa do zlého. Vidíš, prerátal si sa pri Zuze.
         Je pravda, dodrúzgal si preto môjho brata, Imra. Ale mne ťa je ľúto. Chcem ti pomôcť
         nezhniť v žalári. Dúfam, aj ti pomôžem…“
    </p>
    <p>
     Tu vojde po ťažkých kobercoch nehlasne gróf Galassy, držiac noviny v ruke. Vyumývaný,
         vymasírovaný, vyholený, elegantný stane si za jej chrbát, čakajúc, či ho zbadá.
    </p>
    <p>
     — Píšeš, Gaby? — vyruší ju, keď ona len čmára a čmára. — Píšeš?
    </p>
    <p>
     — Píšem, — zloží na chvíľku pero, obrátiac oči na domáceho pána. — Čo mi nesiete, pán
         gróf?
    </p>
    <p>
     — Noviny, duša, noviny, — vystrie ruku a chytí ju pod briadku. — Čo mi netykáš, Gabika?
    </p>
    <p>
     — Dnes akosi nemôžem, — natiahne vážnu tvár. — Mám priveľa starostí. Píšem domov. —
         Prosím, — natiahne i tak dlhé hrdlo zvedavo, — aké sú to noviny?
    </p>
    <p>
     — Dnešný Deň, — usmeje sa Galassy. Prečítaj si to, čo som podčiarkol. Iste zaujme tvoju
         pozornosť.
    </p>
    <p>
     Gaby vezme ponúkaný časopis a, nazrúc doň, číta:
    </p>
    <p>
     —
     <emph>
      Škandál na oslave našej umelkyne.
     </emph>
     V prednej budapeštianskej
         kaviarni usporiadali oslavný večer našej divadelnej umelkyni jej ctitelia. Sú to vysokí
         hodnostári, ktorých mená nechceme tu uverejniť. Najmä preto nie, lebo tento večer zvrhol sa
         na oslavu celkom inej dámy, ktorá si toho ničím nezaslúžila. Vôbec nie je toho hodna!
         Pokorená divadelná umelkyňa, nie div, dostala tam nervový otras pre toľkú negavalierskosť
         účastníkov. Preto sa musel i program zmeniť na prvej našej scéne pre dva večery…
    </p>
    <p>
     — Tí, už je to von! — začervenie sa Gaby po uši. — Kto to mohol dať do novín?
    </p>
    <p>
     — Naši odporcovia, — zapáli si gróf na cigaretu.
    </p>
    <p>
     — Kto sú to?
    </p>
    <p>
     — Netušíte?
    </p>
    <p>
     — Róza?
    </p>
    <p>
     — A jej spolupracovníci. Už pohli svoj novinársky aparát. Chcú nás dostať z kruhu našich
         vysokých priateľov…
    </p>
    <p>
     — Aá! — blysne čosi dravého v jej tmavobelasých očiach. Drobné biele zúbky vhryznú do
         spodnej pery, dobre krv nevymokne z nej. I päste sa zovrú. — To je bezočivosť! — zasipí. —
         Vraj nie je toho hodna! Nuž či som to ja tým pánom kázala? A napokon, — spustí sekantne, —
         ja som zákonitá žena inžiniera Kolomana Krupovského, kým je ona len ministrova frajerka!
    </p>
    <p>
     — Nerozčuľovať sa, dušička, — pohladí jej Galassy prstence zlatých vlasov. —
         Nerozčuľovať! Radšej sa pripraviť na väčšie prekvapenie. Tu je predsa boj o to, či majú
         dostať židia licenciu na Ryčave a či to má ostať domíniom krčmárskeho kráľa?! Tí, ak to i
         nedocielia, nedajú to lacno. Ale postaráme sa, nech im klepnú zuby naprázdno.
    </p>
    <p>
     — Ach, Arnoldko, ty si šarmantný, — hodí sa mu Gaby temperamentne okolo hrdla. — Ty si
         veľmi dobrý!
    </p>
    <p>
     — Nie, Gaby, — privinie ju nežne a bozká na čelo, — nie som práve dobrý. Len si nedám, a
         od hocikoho, dúchať do kaše. Dráždi ma tá ich trúfalosť, dráždi. Sám som zvedavý — ja, či
         oni? Ináč je to naozaj zábavné, veľmi zábavné, ako konské dostihy v Alagu, alebo poľovačka
         v ryčavských horách…
    </p>
    <p>
     — A povedz, Arnold, — pritúli sa k nemu dôverne, — pán premiér dodrží slovo? Nedá sa im?
    </p>
    <p>
     — Môžeš byť spokojná! — pohodí pansky malou rukou. — Tam som bol, keď rozkázal svojmu
         kolegovi nevydať jedinej licencie na Ryčave židom. Tu je vraj domínium krčmárskeho kráľa a
         jeho dcéry, krčmárskej princeznej. To je dnes štátny záujem. Iba ak by ministra financií
         nakriatli nejako…
    </p>
    <p>
     — No, s tým si ja už poradím sama, — vypne Gaby zvlnené prsia, zahľadiac sa pred seba,
         akoby ho už videla kľačať na koberci.
    </p>
    <p>
     — Zvedavý som ako? — pohladí si gróf prešedivené krátke fúziky.
    </p>
    <p>
     — Poviem ti neskôr. Len to zver na mňa!
    </p>
    <p>
     — Lenže pozor, dieťa moje, — potľapká ju otcovsky, — mohla by si pritom i zle obísť.
         Pozri, — pritiahne ju k obloku. — Čo vidíš tam dolu?
    </p>
    <p>
     — No, ľudí. Čo iné? — díva sa raz na ulicu a zas na neho s údivom. — Ľudí.
    </p>
    <p>
     — Pred výkladom na dámsky odev vidíš toho pána, čo si prešľapuje, akoby mal času a času?
         Čo myslíš, kto je to?
    </p>
    <p>
     — Nuž, poľský žid.
    </p>
    <p>
     — Ale bližšie…
    </p>
    <p>
     — Neviem, — utkvie na ňom. — Aký je to človek?
    </p>
    <p>
     — No, dušička, vieš, to je pán Rosenkranz, výzvedný orgán štábu na Ferencziho ceste. Už
         včera večer som si ho všimol. A dnes sa od samého rána vláči okolo nášho domu. Zvedavý je,
         kto k nám, kto od nás a kam my. Poslal som mu na krk súkromného detektíva. Ten ho zobral
         ako podozrivého na políciu zistiť, čo sa dalo. Človiečik vydal zo seba práve dosť.
         Odvolával sa i na svoju známosť s vychytenou herečkou Rózou Samlerovou a na doktora Jakuba
         Gelba, advokáta z Klátovca, čo už tiež má tu byť.
    </p>
    <p>
     — Teda Rosenkranz, — prekvapí to Gaby.
    </p>
    <p>
     — Áno, Rosenkranz! — vyfúkne Galassy kotúč belasého, vonného dymu do veľkého obloka. — A
         všimni si toho územčistého chlapíka. Už druhý raz ide úzko popred Rosenkranza…
    </p>
    <p>
     — A to je kto?
    </p>
    <p>
     — Hľaď, a uvidíš!
    </p>
    <p>
     Gaby prihne tvár skoro k obločnej tabuli a nespustí oka z oboch postáv. Z nich sa
         územčistý zrazu buchne do Rosenkranza, len že ho neprevalí. Žid, vidieť, rozkričí sa na
         neho. Rozhadzuje rukami, akoby plával. I územčistý sa trhá a rozhadzuje rukami. Ale zrazu
         skočí, natiahne sa, rozoženie a — vytne Rosenkranzovi zaucho, až sa potočí a vletí rovno do
         výkladu. Sklo rinčiac sype sa na trotoár, ľudia sa zbiehajú.
    </p>
    <p>
     — Hahaha-haha! — schytí Gaby kŕčovitý smiech. — Hahaha, chudák Rosenkranz! — chytá sa za
         bočky, keď vidí, ako sa žid zbiera zo zeme.
    </p>
    <p>
     Oháňa sa pred nasršeným obchodníkom a vykladá davu, čo sa stalo. Strážnik sa neukáže.
         Načo aj? Územčistý už je dávno v nohách…
    </p>
    <p>
     — No, — obráti sa gróf k svojej dáme s tajomným úsmevom na perách, — už vieš, kto to
         bol?
    </p>
    <p>
     — Provokatér! Tvoj provokatér!
    </p>
    <p>
     — Uhádla si.
    </p>
    <p>
     — Ty si intrigán! — pochopí Gaby, že si je jej gavalier vedomý svojej úlohy. — A vie
         Rosenkranz, za čo sa mu to ušlo?
    </p>
    <p>
     — Vie, — uškrnie sa on diskrétne. — Územčistý mu zakričal, že je to preddavok na
         licencie. Má, čo hľadal! Gróf Galassy nedá sa predsa akémusi poľskému židovi celé dni
         dohliadať! Ryčava je moja! Tu sa stane, čo ja chcem…
    </p>
    <p>
     Rozhovor preruší lokaj v livreji. Oznamuje milostivej návštevu redaktora Jenka Kelena.
    </p>
    <p>
     — Povedzte mu, čakám ho, — odtiahne sa Gaby od obloka.
    </p>
    <p>
     — Výborne, dušinka, — pohladí ju gróf po rúčke. — Chvíľočku ostanem s vami…
    </p>
    <p>
     — Ako sa páči, — blysne na neho detsky. — Nemám s ním nijakých tajností.
    </p>
    <p>
     — Rozumiem, dušinka, — zapáli si nanovo. — Rozumiem. Vstúpi pohyblivý, príjemný pán. Na
         nose veľké okuliare, v kroku pružnosť, v pohyboch noblesa.
    </p>
    <p>
     — Dobrý deň, milostivá! Dobrý deň, vaša osvietenosť! — galantne sa ukloní na obe strany.
         — Odpusťte môj náhly vpád do tejto vašej, krokmi dávnych predkov vyznamenanej svätyne!
    </p>
    <p>
     — Srdečne sa vám teším, pán Kelen, — ponúkajú mu Gaby fotel a gróf cigarety. — Čo
         nového, pán redaktor? — všímajú si ho ženské oči lepšie než na večierku. Prichodí jej
         trochu ustatým, zato obratným a príjemným kamarátom. — Čo nového?
    </p>
    <p>
     — Tí, milostivá, — usmeje sa naširoko. — Z tej našej slávnosti je prachu! Čítali ste
         Deň?
    </p>
    <p>
     — Čítali, — povie gróf a Gaby prisvedčí. — Ale to je komisnosť!
    </p>
    <p>
     — Je! — cíti sa tu Jenko hneď voľne ako doma. — Vlastne nemal som vám to ani povedať…
    </p>
    <p>
     — Naopak! — zadíva sa mu pani do skiel, až mu to pohne krv. — Musím vedieť o všetkom, čo
         naši odporcovia podniknú proti nám. Myslím, ste naším priateľom. Pozvala som vás na
         rozhovor o tejto zaujímavej veci. Ako verejného pracovníka, žurnalistu, iste vás to pobaví.
         No, — pozrie na grófa, — prejdeme do druhej izby. Tam je už všetko pripravené.
    </p>
    <p>
     — Vy si pobesedujte, ja mám trochu práce, — porúča sa Galassy, vystihnúc, že takú chvíľu
         Gaby najlepšie sama využije. — O šiestej, madam, vyjazdíme si do lesíka. Dobre?
    </p>
    <p>
     — Áno, — zachvejú sa prstence zlatých vlasov na ženskej hlave.
    </p>
    <p>
     V jedálni je už všetko na stole, chlebíčky, čaj, káva, zákusky, likér, ovocie i
         cigarety. Slovom, všetko, čo sa môže zísť. A čo najhlavnejšie, obsluhou nie je komorná v
         bielej zásterke a s mašľou na hlave, ale sama Gaby Krupovská.
    </p>
    <p>
     — Čaj, či káva sa páči? — pozrie na hosťa, zohrievajúc ho hneď čarom svojej dôvernej
         priamosti. — Kávičku?
    </p>
    <p>
     — Áno, milostivá, — prisvedčí Jenko. — Kávy si prosím.
    </p>
    <p>
     — Je dosť sladká? — podá mu šálku z najjemnejšieho porcelánu. — Okúste.
    </p>
    <p>
     — Kúsoček cukru! — podrží krehunkú nádobku. — Z vašich prštekov prosím, tak! Ďakujem. A
         teraz som už samá pozornosť, ako váš priateľ a redaktor.
    </p>
    <p>
     — Tak, milý Jenko, rozpoviem vám, čo ste netušili, keď ste boli u nás, — počne mu
         vykladať ryčavský problém, komu a ako ide o Ryčavu.
    </p>
    <p>
     Zájde, rozumie sa, i na doktora Gelba. I na Rózu Samlerovú a na jej večierok…
    </p>
    <p>
     — Ahá, — klopne si redaktor prstom na čelo, — chápem. Tu teda ide o iné ako o milostné
         pletky a prestížnu otázku, aké dámske oči sú príťažlivejšie — tmavé a či belasé!
    </p>
    <p>
     — Uhádli ste, Jenko, — chytí mu sama dôverne ruku. — Tu dnes ide o veľmi prozaické veci.
         O výčapné licencie!
    </p>
    <p>
     — Zaujímavé, — kývne Kelen hlavou. — Na Ryčave teda niet krčmára žida?
    </p>
    <p>
     — Nieto, — hľadí na neho podmanivo. — Krčiem je málo a sú v rukách našej rodiny. Vlastne
         môjho otca, krčmárskeho kráľa, ako ho menujú. Boj je o to: zobrať nám ich. Alebo aspoň
         Ryčavu ešte i židovskými krčmami zaplaviť.
    </p>
    <p>
     — Ťaj, — chytí sa Jenko za hlavu, — hahaha!
    </p>
    <p>
     — Čo sa smejete?
    </p>
    <p>
     — Ako by sa nesmial, milostivá? — vezme ju dôverne za obe ruky. — Čo je tu už rečí o
         žiarlivosti dvoch pekných dám. Celá Pešť hovorí dnes o pikantériách; z nich sa, pravda,
         dostáva predovšetkým ministrom. Celá Pešť o zdrvenej láske. A tu prosté, prozaické
         licencie… Hahaha!
    </p>
    <p>
     — Práve preto, keď sa už celá Pešť stará do toho, — nahne sa k nemu, až jej dych zacíti,
         — prosím vás o niečo. Kedysi u nás, na Machníku, chceli ste mi byť — pamätáte? — dobrým
         priateľom. Dnes potrebujem vašej pomoci. Sľúbite mi ju?
    </p>
    <p>
     — Ochotne, milostivá, — pritisne jej rúčku k ústam. — I tak mi je od istého času z kopca
         na tých pánov. Umenia Samlerovej mám už tiež po krky. Ju nespravil talent, ale náhodou
         pekné nohy. No, a židovskí novinári. Redaktori Dňa, Večera a takí! Naše Ranné noviny dajú
         im po hlave. Spoľahnite sa bezpečne na mňa v tejto veci. Potom, — zníži hlas, — niečo by
         som azda už i mal…
    </p>
    <p>
     — Ba? — zvedavá je pani.
    </p>
    <p>
     — Na večierku pri voľnej zábave podávala Róza ministrovi akési písma. Všimol som si —
         robila to prinervózne. Neboli to náhodou práve tie židovské žiadosti?
    </p>
    <p>
     — Ľahko možné, — zamyslí sa. — Ja sa to skoro dozviem, — pohodí s úsmevom, za ktorý by
         bolo priniesť i ťažšie obete.
    </p>
    <p>
     — Len jedno, moja pekná pani, — zabudne na nej svoj pohľad redaktor.
    </p>
    <p>
     — Čo? — cíti dáma, iskra sa zažala. — Čo také?
    </p>
    <p>
     — Budem mať česť ešte s vami?
    </p>
    <p>
     — Milý Jenko, — vinie sa k nemu ešte dôvernejšie. — Či budete mať česť? Kedy chcete…
    </p>
    <p>
     Pred šiestou porúča sa redaktor v najružovejšej nálade.
    </p>
    <p>
     — Taká žena! — siahne po cvikri, či ho má na nose. — Ale taká žena!
    </p>
    <p>
     O šiestej vyjdú z Galassych paláca dva krásne vrané žrebce. Na jednom je ešte vždy
         krepký gróf Arnold Galassy. Na druhom po pravej strane nesie sa pružno štíhla plavovláska v
         štajfáčiku a v žakete. Ľudia si všímajú panského páru. Tvrdá dlažba ozve sa rytmom konských
         kopýt. Na trotoári pred obchodom s dámskym odevom stojí starý, bradatý žid. Hlavu má
         zaviazanú veľkým bielym fáčom. Zazrúc jazdcov, zarehlí sa im do očí a, strhnúc veľký
         plstený klobúk z hlavy, pokloní sa až po zem.
    </p>
    <p>
     — Gschamster Diener! Gschamster Diener!
    </p>
    <p>
     Vedľa neho stojí ohromný policajt…
    </p>
    <p>
    </p>
   </div>
   <div type="chapter">
    <head>
     17
    </head>
    <p>
    </p>
    <p>
    </p>
    <p>
     Ranné noviny prinesú senzáciu. Kde-koho to upúta.
    </p>
    <p>
     V hoteli K spevavej labuti sedí na verande nahrbeno doktor Jakub Gelb. V jednej ruke
         dymiaca cigara, v druhej lyžička, ktorou si mieša kávu. Pred ním Ranné noviny, na ich
         stĺpcoch zvedavo sliedi drobným zrakom. Cíti sa dobre, celkom dobre, hoci v noci dlho
         nemohol oka zohnúť. A nielen pre svoje nečakané šťastie. Ale do hotela prišiel včera akýsi
         hlučný hosť. Okolo jednej po polnoci zavrel sa so svojou láskou do izby vedľa jeho čísla a
         on, úbohý Jakub, musel byť nemým slávikom na strome, pod ktorým si zaľúbenci hrkútajú. Aj
         ho to omínalo. Ale pomyslel si na svoje šťastie. Rozhodol sa pozvať Irén domov ešte raz a
         naposledy. Ak nepríde, rozísť sa s ňou navždy. Potom zaspal a dobre spal.
    </p>
    <p>
     — Miška, — luskne na hlavného, ktorý sa lenivo privlečie k nemu, — prosím vás, akí sú to
         hostia na čísle tridsaťpäť?
    </p>
    <p>
     — Na čísle tridsaťpäť? — myslí hlavný, akoby len počítal. — Tam je jeden hosť. Včera
         prišiel, pravda?
    </p>
    <p>
     — Myslím, — prisvedčí Jakub, srknúc si kávy. — Včera, hej…
    </p>
    <p>
     — To je teda pán Gejza Gáblik zo Žajdlíc, — uškrnie sa vytiahnutý Miška. — On je vo dne
         vždy sám. Pán Gejza Gáblik, prosím…
    </p>
    <p>
     — Gáblik? — diví sa hosť. — Ako sa ten sem dostal?
    </p>
    <p>
     — No, on je pravidelne u nás, keď príde do Pešti, — uisťuje ho hlavný. — My tu máme
         dobrých hostí. Veľmi dobrých hostí.
    </p>
    <p>
     Jakub vypije kávu. Potom sleduje pozorne, čo nového v šírom svete, i v samej Budapešti.
         Ale Gejza mu len vŕta v hlave. Taký pán, myslí, mal by sa zložiť v Hungárii alebo v
         Ritz-hoteli. No nebol by advokátom, keby neprišiel hneď na kĺb veci.
    </p>
    <p>
     — Miška, — kývne zas na hlavného, — dá sa u vás kartičky si hodiť?
    </p>
    <p>
     — Že či?! — uškrnie sa čašník. — Aké len chcete.
    </p>
    <p>
     — A hrá sa vysoko?
    </p>
    <p>
     — Ako len chcete.
    </p>
    <p>
     — Aha, — blysne Gelbovi v hlave, — už viem! A pán hlavný, — obráti sa ešte diskrétne k
         nemu, — sú tu pekné dámy, možno sa s nimi zabaviť?
    </p>
    <p>
     — Akú rozkážete, pán doktor? — hotový je hneď ponúknuť. — K nám chodia hrať i pekné a
         počestné dámy. Zavše sa potom, — mrkne významne ľavým okom, — i pobavia… Skvostné mladé
         dámy, ktorých manželia sú práve na cestách. Pani doktorová, pani inžinierová… — stáva sa
         Miška vždy viac zhovorčivejším. — Preto my máme i veľmi nóbl hostí, a neobanujú. Pán Gejza
         Gáblik vzal si od nás do obchodu dámičku ako lusk. Tuším Hildu… Jeho brat zas také neveľké,
         okaté židovča, menuje sa Dina. I dnes sú tam u nich na Ryčave.
    </p>
    <p>
     Gelbovi je teda už všeličo jasné. On chodí sem, lebo je hotel lacný a nemá hmyzu. Iní
         zájdu sa sem dobre zabaviť. Ale čo by sa on tu bavil, keď má toľko šťastia na Ferencziho
         ceste? I pri svojom pokročilom veku môže zbožňovať dámu, ktorej sa koria prví peštianski
         gavalieri. Dámu krásnu, inteligentnú… slávnu! Okrem toho zapálenú za veľký cieľ, pomôcť
         zaznaným, úbohým židovským rodákom…
    </p>
    <p>
     — To je žena! — objíme jej obraz v duchu celou silou svojej zbujnenej fantázie. — Irén?
         Tá je nie ani jej tieňom. Ani telesne, ani duševne. Ani nebola jakživ. Ako som len mohol
         vydržať s ňou toľké roky? Nezažil som nič, a život uteká! Róza? Tá je niečo iného, celkom
         iného… — blúzni si ani dvadsaťročný mladík, nebadajúc, ako mu už nebezpečne dohára cigara.
         Nazrie lepšie do novín. Po strunách rozcítenej duše prebehne mu ticho, tichulinko melódia
         piesne:
    </p>
    <p>
    </p>
    <p>
    </p>
    <l>
    </l>
    <l>
     Jedno je len dievča na svete,
    </l>
    <l>
     holubienka moja…
    </l>
    <l>
    </l>
    <p>
    </p>
    <p>
    </p>
    <p>
     Zrazu len čosi trhne ním. V Ranných novinách došiel až po kultúrnu rubriku. A tu číta:
    </p>
    <p>
     <emph>
      „Parížanka na scéne hlavnomestského divadla.
     </emph>
     Po premiére chutnej
         francúzskej veselohry choroba jej hlavnej predstaviteľky, Rózy Samlerovej, dala sa
         predvídať. V svojej hre nebola dosť zapracovaná. Ani jej postava nie je na úlohu Parížanky.
         Skorej pre Wildovu Salome. Svoj efekt dosiahla viac fyzickými prednosťami. Pekné ženské
         nôžky nie sú ešte duch, tým menej — umenie. Vôbec u Rózy Samlerovej javí sa od istého času
         zreteľný úpadok. Zo všetkého badať, primnoho sa zaoberá úlohou mimo divadelného umenia…“
    </p>
    <p>
     Jakubovi pri čítaní vypadne na zem ohorok z cigary. Prv ohorená tvár sa rozčervenie, až
         jej poblednuté obrvy odstávajú. Ako to znesie Róza? — to mu je prvou myšlienkou.
    </p>
    <p>
     Umelkyne a najmä herečky sú na také zlomyseľnosti háklivé. Jeho advokátsky inštinkt hneď
         vystihne, čo všetko môže byť za tou čerňou tlačiarenského stroja. Príde mu na um poznámka
         včerajšieho Dňa, a je si na čistom. Pisateľovi nejde o kultúru, ani o divadelné umenie. To
         je revanš na výpad Dňa, a má to Rózu Samlerovú čím hlbšie raniť. Tu je ten tragický styčný
         bod medzi umeleckým výkonom a výkonom v špinavom verejnom živote!
    </p>
    <p>
     — Chúďa Rózka, — pohodí pre seba, preciťujúc v hlbinách srdca nápad na ňu ako zákerný
         skok na samého seba. Ale o toľko viac cíti pribúdať i sily obrániť ju a všetko vykonať za
         vyznačený cieľ. Ináč to ani nemožno. Kocka je hodená, nedá sa cúvať. Čo by mu povedali
         klienti, keby sa vrátil z Pešti porazený? A čo by mu povedala i ona, jeho zbožňovaná, keby
         ju vytrhol z jej prirodzeného umeleckého okružia, zavliekol do marasu verejných bojov a —
         bezvýsledne? Tu treba úlohu dokončiť stoj čo stoj! Odporcovia zbadali ich pozície a mieria
         i strieľajú. — No, nech! — ženie mu myšlienka myšlienku, — veľký cieľ hodný je obetí! Tu
         ide o zákon — o spravodlivosť.
    </p>
    <p>
     I keby mal o všetko prísť, i keby mal zahynúť — nepopustí!
    </p>
    <p>
     Nazrie ešte raz do novín, či je to ozaj tam? Keď si kritiku znovu prečíta, už je ani
         kameň. Uvažuje, ako výpad odbyť, a obzerá sa okolo, či nevidí Rosenkranza; s ním si dal
         včera slovo tu sa zísť.
    </p>
    <p>
     A starý Nátan vie dodržať i čas i slovo.
    </p>
    <p>
     — Gn-Tag! Gn-Tag! — kýva mu už zďaleka okrúhlym čiernym širákom, valiac sa pomedzi
         okrúhle stoly, bielym prikryté, tu i tu hosťami obsadené. — Ako ste spali, pán doktor?
    </p>
    <p>
     — Čo ja? Ale vy? — hľadí advokát na jeho šedivú hlavu, ešte vždy zaviazanú bielym fáčom.
         — Čo sa vám stalo, Rosenkranz?
    </p>
    <p>
     — Stávam sa povestným, — vyfrkne mu z prenikavých očí iskra humoru. Vytiahne z kaftana
         číslo včerajšieho Večera a podrží ho Gelbovi pred samým nosom. — Ráčte si, prosím,
         prečítať!
    </p>
    <p>
     <emph>
      „Barbarské stýranie starca v Krížovej ulici“,
     </emph>
     číta Jakub s rastúcim
         záujmom. „Dnes pred šiestou hodinou večer stál Nátan Rosenkranz, sedemdesiatročný starec, v
         Krížovej ulici, naproti grófskemu palácu Galassych, pokojne pred výkladom. Odrazu pristúpil
         k nemu územčistý neznámy človek, provokoval ho, a keď sa on ohradzoval proti takému
         bezočivému pokračovaniu, udrel ho do tvári. Úbožiak vletel do výkladnej skrine a nechtiac
         narobil obchodníkovi hodne škody. Starca v bezvedomí odniesli na najbližšiu záchrannú
         stanicu. Tam mu už vyfŕknuté dva zuby nemohli zachrániť, ale zranenú tvár mu obviazali a
         prepustili ho do domáceho ošetrovania. Upozorňujeme políciu mesta na tento mrzký čin
         nezodpovedného človeka; za ním môžu stáť i ľudia zodpovední, azda i z najlepšej
         spoločnosti…“
    </p>
    <p>
     — No, čo vy na to? — meria Nátan zvedavo doktora. — Nestávam sa povestným?
    </p>
    <p>
     — Iste, — prikývne mu Gelb sústrastne. — Len vás to stojí dva zuby.
    </p>
    <p>
     — Tie zuby, — natiahne tvár rezignovane a zakníše sa vpravo-vľavo, — to boli len také!
         Kývali sa. Nech idem k zubárovi, musím platiť, keď mi ich vytrhne. Takto to bolo lacnejšie.
    </p>
    <p>
     — Nátan Rosenkranz, — ukloní sa pred ním klátovský advokát, — vy ste rodený optimista.
         Raňajkovali ste? — ukáže mu na prázdne miesto vedľa seba.
    </p>
    <p>
     — Ako vezmeme, — sadá si starý. — Ak tie raňajky mám platiť ja, tak som už raňajkoval.
         Ak vy, pán doktor, tak som neraňajkoval.
    </p>
    <p>
     — Rozumie sa, ja platím, — usmeje sa hostiteľ a kynie hneď čašníkovi priniesť, čo treba.
    </p>
    <p>
     Kým Nátan drúzga rešovité maslové rožky a zalieva ich už druhou šálkou kávy so smotanou,
         Jakub mu objasní situáciu. Informuje ho o škaredom útoku odporcov na spanilú Rózu
         Samlerovú, i na všetko, čo s tým súvisí.
    </p>
    <p>
     — Also, was soll ich machen — čo mám robiť ja? — chce zvedieť Rosenkranz svoju úlohu v
         tejto ťažkej borbe, ktorú musia vyhrať, ak má jeho Adolf dostať na Ryčave licenciu. — Čo
         mám ja robiť?
    </p>
    <p>
     — Vy, Nátan Rosenkranz, — obzerá sa doktor pozorne okolo, — predovšetkým dozrite palác
         Galassych na Krížovej ulici. Treba nám znať pohyby našich odporcov. Kto chodí von i dnu a
         Galassy so svojou dámou kedy a kam. Ale tam nestávajte vy. Pošlite si človeka — peniaze na
         to sú. Vy sami prejdete mi do redakcií, — vyberie si blok a značí, — ja vám to všetko
         napíšem. Pôjdete do redakcie časopisu Deň, Večer atď. Informujte našich ľudí o ťažkom boji,
         čo sme sa podujali za zákonnú a spravodlivú vec. Požiadajte ich uverejniť, a hoc rozpísať
         túto noticku:
     <emph>
      Ťažkosti pri upisovaní našej 5% štátnej pôžičky.
     </emph>
     Na
         svetovom finančnom trhu stretla sa snaha nášho ministerstva, uložiť 5% štátne papiere, s
         istými ťažkosťami. Židovský veľkokapitál, ktorý nám dosiaľ žičil, počína sa od nás okate
         odťahovať. Príčina môže byť len v našich vnútorných pomeroch. Pán minister financií mal by
         si dôkladnejšie všimnúť, či sa židovskému občianstvu nekrivdí v našej vlasti. Na Ryčave
         napr. nemôže dostať žid licenciu čapovať, hoci sa to zákonu neprotiví. Spytujeme sa
         verejne, je na Ryčave dvojaký zákon? Uhorskí občania židovského náboženstva nie sú
         najvlasteneckejší a najvládnejší?
    </p>
    <p>
     — Ojojoj, to bude trefa, ak vyjde, — jasá Nátan, keď to číta. — A ak sa ma spýtajú, kto
         ma poslal?
    </p>
    <p>
     — Poviete: komitét Ligy na ochranu ľudských práv. To pochopia.
    </p>
    <p>
     — A keď nepochopia?
    </p>
    <p>
     — Poviete im — platíme. Nech nám podajú účet.
    </p>
    <p>
     — A keď ani účet nepodajú?
    </p>
    <p>
     — Tak ste, pán Nátan Rosenkranz, netrafili do židovskej redakcie. Rozumiete už?
    </p>
    <p>
     — Rozumiem, — prisvedčí natešený významným poslaním.
    </p>
    <p>
     — A nič viac? — rozbehnutý pristaví sa ešte.
    </p>
    <p>
     — Počkajte, Rosenkranz, — pritiahne ho k sebe diskrétne.
    </p>
    <p>
     — Kde ste ubytovaný?
    </p>
    <p>
     — U domovníka židovskej obce v Belvároši, prosím.
    </p>
    <p>
     — Tak počujte, — vraví mu do ucha, — preneste sa sem, do hotela K spevavej labuti. Tu
         budete bývať, i stravovať sa tu budete, všetko — na môj účet.
    </p>
    <p>
     — Tomu už rozumiem. Celkom už tomu rozumiem, — ukláňa sa Nátan. — A čo mám tu robiť?
    </p>
    <p>
     — Máte mať oči a uši otvorené. A dozriete mi na toho pána, čo tu býva pod číslom
         tridsaťpäť!
    </p>
    <p>
     — Ochotne! Veľmi ochotne! — usmieva sa blažene. — A nič viac?
    </p>
    <p>
     — Nič.
    </p>
    <p>
     — Gschamster Diener… Gschamster Diener, — poberie sa po piatich maslových rožkoch a
         dvoch šálkach kávy bojovník so zafáčovanou hlavou. — Nu, a kde vás nájdem? — vráti sa ešte
         raz a naposledy. — Kde?
    </p>
    <p>
     — O štvrtej u Rózy, — povie mu Gelb skoro šeptom.
    </p>
    <p>
     Potom, ponoriac sa zdanlivo do novín, čaká Gejzu Gáblika — vyjde, či nevyjde? Keď sa
         Gejza po preflámovanej noci len neukazuje, vstane a chytro platí. Vyjdúc z ohrádky hotela,
         vrhne sa do najbližšej drožky a káže hnať na Ferencziho cestu. Rušnými ulicami idúcky
         nevšíma si nič. Drobný, sivý zrak obráti do seba a nepomernú hlavu vtiahne medzi plecia a
         stúli sa ako do klbka na vydranom sedisku. V takom stave nevie, či je hore, či sníva. Cíti
         len, robí sa s ním čosi nezvyčajného, čo ťažko pochopiť. Čo mu spravilo Rózu prístupnou?
         Jej sklamanie, či vnútorný hlas krvi? Kto by to vedel? Iste jedno i druhé má v tom svoj
         diel. Ale tu je vekový rozdiel. Tu sú fyzické protiklady. Ona vie, je pekná. On zasa nie je
         taký hlúpy namýšľať si, že by bol býval tam, kde krásu delili. Pravda, v živote dám veľkého
         sveta spríkri sa zavše všetko, čo bolo a je. Nasleduje groteska alebo i kláštor. To je
         akési sčemerenie všetkými lahôdkami života a návrat k čiernemu tvrdému chlebu. Ale či to
         môže byť trvácne? Či umelkyňa Samlerová neoľutuje skoro svoj krok? Čo jej môže dať on proti
         tomu, čo mala dosiaľ? Iba ak jej imponuje svojím počínaním — nezištnou snahou pomôcť
         chudobným svojej rasy k právu, spravodlivosti a tým i ku kúsku chleba. Cíti, to si musí
         dnes s ňou vyriešiť. Ináč nemá práva vytrhovať ju z jej životného kruhu a kaziť jej
         kariéru…
    </p>
    <p>
     Ani nezbadá, len keď sa drožka zastaví na mieste. Skočí, vybehne ani mládenec po
         kamenných schodoch a zacengá.
    </p>
    <p>
     — Milostivá je už dávno hore, — zvestuje mu Emmy, pozrúc na neho akosi ustarosteno. —
         Čaká vás.
    </p>
    <p>
     A ozaj, Róza odetá do čiernych hodvábnych šiat, prijme ho v svojom salóne. Vstane od
         stolíka — na ňom je niekoľko listov i číslo Ranných novín — a ide mu s úsmevom v ústrety.
    </p>
    <p>
     — Dobre, že ideš, — podá mu obe ruky, ktoré on pritisne k srdcu. — Máme dosť o čom
         hovoriť.
    </p>
    <p>
     — Čítala si? — hodí zrakom, plným obavy, na noviny.
    </p>
    <p>
     — Áno! — prisvedčí. — Čítala.
    </p>
    <p>
     — To je podlosť!
    </p>
    <p>
     — Nie, Jakub, — oprie sa mu dôverne o plece, kým on, rozochvený, neodváži sa ju strhnúť
         do náručia. — To je oko za oko! Náš novinár vzal si na mušku Gaby, ich novinár — mňa. To je
         všetko. Situácia je jasná. Výzvedná služba je pri konci. Ide len o to: my, či oni?
    </p>
    <p>
     — Lepšie: Róza a či Gaby?
    </p>
    <p>
     — Povedzme!
    </p>
    <p>
     — Myslím, duša, — zadíva sa na ňu presvedčivo, — nemáme prečo v svoj úspech neveriť. Náš
         aparát je dobrý a zasahuje naširoko, — sadne si do fotela a pritiahne ju k sebe. — Potom,
         pozri, — vykladá jej presvedčivo Rosenkranzovu úlohu. — Ten človek to vykoná do puntíka.
         Ešte dnes náš útok zasiahne ministra financií, lenže i širokú verejnosť. Kto vydrží —
         vyhrá!
    </p>
    <p>
     — Ja vydržím, — blysne na neho odhodlanosť z tmavého zraku. — Vydržím — s tebou!
    </p>
    <p>
     — Róza, — strhne ju k sebe Jakub náruživo, ako mu diktuje jeho krv. Nedbá už na
         grotesku. Keď nedbá ona, čo má on? Dychtivo nájde ústami jej pery a opíja sa. Opíja, až
         umdleno zastone. — Je to možné, Róza?
    </p>
    <p>
     - Čo?
    </p>
    <p>
     — Že ty, zbožňovaná toľkými mocnými, bohatými, slávnymi i krásnymi mužskými, rada máš
         práve mňa, ošumelého advokáta z Klátovca?
    </p>
    <p>
     - Mám!
    </p>
    <p>
     — Nemôžem tomu nijako uveriť, — horia mu drobné zraky ako uhlíky. — Čo môžeš na mne
         nájsť!
    </p>
    <p>
     — Máš podivné mocné oči, — pohladí mu zrednuté vlasy. — Odkedy som ich videla, vnorili
         sa mi na dno duše a nemôžem ich zabudnúť. Nik z mojich ctiteľov nemá takých očí. Nik nežije
         tomu a tak, ako žiješ ty…
    </p>
    <p>
     — Róza! — díva sa na ňu ako na obraz.
    </p>
    <p>
     — Čo môžem na tebe nájsť? — pokračuje šeptom. — Nachodím, Jakub, v tebe čosi, čo som
         nenašla v nikom. — Mužskí si myslia: žene je dosť pochvala alebo potlesk. Rozumnejšiu ženu
         konvenčné frázy o kráse jej očí, perí, nôh, postavy a tomu podobne bavia len dočasne.
         Neskôr stanú sa jej nesmierne banálnymi. I žena potrebuje niečo viacej než strakatá
         mačička, s ktorou sa každý vďačne poihrá, pohladká ju, vezme i do lona, zdvihne k ústam i
         pobozká… Na to niečo priviedol si ma ty.
    </p>
    <p>
     — A neutrpíš tým hmotne?
    </p>
    <p>
     — Na čo myslíš? — pozrie na neho skoro v rozpakoch.
    </p>
    <p>
     — Na tvoje účty…
    </p>
    <p>
     — Á, tak! — dotkne sa prštekom čela. — Budem menej troviť. Niečo kapitálu mám i okrem
         vily. A gáža mi stačí. Ostatne, nie sú mi dvere zatvorené. Volajú ma do Viedne i do Drážďan
         do divadla. Pán minister mi i dnes píše, či môže prísť…
    </p>
    <p>
     — A čo mu ty na to?
    </p>
    <p>
     — Že prídem k nemu sama, — uškrnie sa významne. — Pravda, ale až ho budem ja potrebovať.
         Spokojný si?
    </p>
    <p>
     — Celkom, — zabúda na všetky svoje pochybnosti.
    </p>
    <p>
     — Aj musíš byť, vieš? — domŕza sa s ním. — Dnes si mojím hosťom. Večer ma odprevadíš do
         divadla.
    </p>
    <p>
     — Hráš?
    </p>
    <p>
     — Hrám.
    </p>
    <p>
     — Parížanku?
    </p>
    <p>
     — Parížanku! — vzpriami sa v celej svojej kráse povedome. — Pán Jenko Kelen môže
         porovnávať umenie s nôžkami panej Gaby Krupovskej! Režisér Lomb má obavy, že neprídem. Už
         mi dva razy telefonoval. Nemá sa čoho báť. Pôjdem a zahrám si svoju úlohu, ako som ešte
         nehrala. Mojich odporcov pukne a ty, — všíma si, aký je dnes vyholený a elegantný, — ty
         budeš hrdý na svoju Rózu…
    </p>
    <p>
     — Drahá, — zaúpie skoro Jakub bôľnym roztúžením a oddá sa hre, akú si dovolí len dvoje
         zbláznených sŕdc. — Je to sen, či skutočnosť?
    </p>
    <p>
     — Skutočnosť, Jakub, — usmieva sa Róza ako rozkvitnutá Salome. — Ty si teraz domáci pán!
         Vieš to vykonávať?
    </p>
    <p>
     — Viem!
    </p>
    <p>
     — Môj muž?
    </p>
    <p>
     — Viem!
    </p>
    <p>
     — Môj milý?
    </p>
    <p>
     Obed prinesie Emmy z hostinca. Jesť sa ani veľmi nechce. Popoludní sa hrajú ďalej.
         Odohrajú, čo im len príde na myseľ. Nezbadajú, ako čas uteká. Jakub je náramne prekvapený,
         keď komorná oznamuje, že v predizbe čaká dobrú chvíľu — Rosenkranz.
    </p>
    <p>
     — Všetko je v poriadku! Všetko je v poriadku! — vpadnúc dnu, Nátan vystihne situáciu a
         nechce si ani sadnúť. — V redakciách Dňa, Večera som bol. Aj inde. Tuším v siedmich — sväté
         číslo židovské! Všade mi dobre rozumeli, — vykladá veselo ako po dobrom kšefte. — Iba do
         jednej som trafil zle, kde mi nechceli rozumieť. Iste by ma boli vyhodili, — prevaľuje
         šibalsky oči. — Ale ja som prv odišiel…
    </p>
    <p>
     — Už si len sadnite, Rosenkranz, — ponúka ho vľúdne Róza. — Máme dobrú húsku.
    </p>
    <p>
     — No, tak si sadnem, — zhrnie si kaftan, aby sa mu skrčil čím menej. — Len na hlt… len
         na hlt, — zažmurká na oboch. — Ja viem, čo sa patrí.
    </p>
    <p>
     — Toho pána, dozrieť Krížovú ulicu, ste mi opatrili? — obdivuje Jakub jeho sviežosť.
    </p>
    <p>
     — Opatril, opatril! — pustí sa s chuťou do husej nôžky. — Už tam stojí proti bráne jeho
         osvietenosti grófa Galassyho. Konštatuje sa, v paláci sa obrátil redaktor Eugen Kelen.
    </p>
    <p>
     — Tušila som, — poznamená Róza chladno.
    </p>
    <p>
     — A dohliadli ste i hosťa z izby číslo tridsaťpäť? — obdivuje teraz už Nátanov apetít. —
         Našli ste ho? Ako?
    </p>
    <p>
     — Nyná, — hovorí plnými ústami, — stal som si prosto predo dvere izby číslo tridsaťpäť.
         Informoval som sa u hlavného, aký je to pán. Povedal mi — burziáner. Predstavil som sa mu
         ako odborník tohto remesla. A — vravím mu — nešli by ste so mnou na burzu? Aj sme šli… Ale,
         moji drahí, ten človek špekuloval ako bez hlavy. Kupoval papiere, čo neprídu na svoje
         nominále ani o sto rokov, — ponáhľa sa pritom ten hlt dôkladne využiť. — Ten človek by
         prešpekuloval nielen Rotschildov poklad, ale i jeho nohavice, hehehe!
    </p>
    <p>
     — A viete, kto je to?
    </p>
    <p>
     — Viem: zlý burziáner.
    </p>
    <p>
     — Ale menom?
    </p>
    <p>
     — Neviem! Čo by ja vedel?!
    </p>
    <p>
     — Syn krčmárskeho kráľa zo Žajdlíc, Gejza Gáblik. Náš protivník.
    </p>
    <p>
     — Á, — zdvihne prekvapením obe ruky a v každej po kosti, — to je výborný človek. Jeho
         otec ničí Žajdlice pre kapitál — kapitál zas zničí jeho syna. Nikde ten nebude naším
         konkurentom, — utiera si prsty, vstávajúc, — nikdy veru!
    </p>
    <p>
     — Čo sa ponáhľate, Rosenkranz? — zdržiava ho vľúdne hostiteľka.
    </p>
    <p>
     — Musím si dozrieť človeka na Krížovej. Nechcem ho darmo platiť, — dožúva posledné
         jedlo. — Potom mám slovo s tým pánom Gejzom. A večer idem do divadla — zatlieskať vám, Róza
         Samlerová. Habdiehre… — a dvojica môže hrať ďalej úlohu ničím nemýlených milencov.
    </p>
    <p>
     Večer, keď vystúpi Parížanka na javisko, dobre ju neutlieska elitné publikum. V lóžach
         nevidieť ministrov, ale tým viac reprezentantov vysokej finančnej aristokracie. Páni v
         smokingoch, dámy vo večerných toaletách, ovešané zlatom a briliantmi.
    </p>
    <p>
     — Bravo, Parížanka! Bravó, Róza Samlerová! Bravo — bravo-o-ó! — hučí zo všetkých strán,
         ledva sa utíši.
    </p>
    <p>
     Na najvyššom poschodí naťahuje sa Nátan Rosenkranz. Tlieska, ako vládze, a kričí s
         ostatnými: „Bravo-o-ó!“
    </p>
    <p>
     A Róza hrá ako opravdivá umelkyňa. Pozbiera všetku svoju umeleckú schopnosť zahrať
         úlohu. Do napínavého ticha, zdá sa, možno špendlík pichnúť, tak upúta pozornosť.
    </p>
    <p>
     V tú chvíľu rozrazí tichosť ostrý hvizd. Za prvým — druhý, — tretí… a vždy z iného
         poschodia. Parížanka sa zatacká na javisku, akoby jej niekto nôž vrazil do srdca. No
         pozbiera sily a hrá ďalej. Ale jej slová zapadajú v ohromnom tumulte.
    </p>
    <p>
     — Solche Schweinerei! — rozčuľuje sa Nátan Rosenkranz na udalosti. — Také svinstvo!
    </p>
    <p>
     — Pane, keď vám je to svinstvo, practe sa von! — pochytia ho vtom sluhovia divadla v
         domnení, že chvatli pravého výtržníka. Aj ho vyvlečú na chodbu. — Čo nekľačíte doma, keď
         ste taký hanblivý? Ha? — ťahajú ho za krídla kaftana dolu schodmi. — Ale prísť sem a
         hvízdať?
    </p>
    <p>
     — Aber bitte, bitte! — bráni sa po nemecky, čomu oni, pravda, málo rozumejú.
    </p>
    <p>
     Socajú ho ďalej, až sa vo vestibule potknú na strážnika. Tomu vysvetlia, že chytili
         výtržníka, čo hvízdal na samom vrchnom poschodí…
    </p>
    <p>
     — Aber was! Nehvízdal, — pochopí Nátan, čo mu chcú prišiť za golier.
    </p>
    <p>
     — Tak prečo ste kričali švajneraj? To je predsa svinstvo!?
    </p>
    <p>
     — No, áno… áno… áno! — posadne už i jeho hnev. — Pravdaže svinstvo, ale od tých, čo
         hvízdali! Ja som nehvízdal. A nech je vedľa mňa ten, čo hvízda, také mu dám zaucho, aspoň
         dva zuby mu vyletia… — škriepi sa s nimi urazeno.
    </p>
    <p>
     A keď si už raz zaplatil miesto, vlečie sa späť hore schodmi na štvrté poschodie…
    </p>
    <p>
     Róze dostane sa od publika skvelého zadosťučinenia. Ale čo to osoží? Škandál je škandál.
         V sprievode doktora Gelba vytratí sa z divadla ako tôňa. Cestou dá sa ešte prevrávať a
         chová sa hrdinsky. Ale keď ostane sama v svojej izbe, zvalí sa na odkrytú posteľ a kŕčovite
         zaplače.
    </p>
    <p>
    </p>
   </div>
   <div type="chapter">
    <head>
     18
    </head>
    <p>
    </p>
    <p>
    </p>
    <p>
     Z divadla ufrkne Gelb Rosenkranzovi rovno pred nosom. On sa tomu nediví. Namrzený na
         tom, čo sa stalo, kráča rovno k svojmu hotelu. Našťastie pomýli smer, ktorým ta náhodou
         dôjde. Hrdý na svoj podvedomý zmysel sadne si do jedálne s veľkým odhodlaním — najesť sa po
         tej komédii, ako sa patrí.
    </p>
    <p>
     — Miška, — kývne na hlavného, s ktorým sa už priatelil, dozvediac sa od neho nejednu
         diskrétnosť tohto záhadného penziónu, — Miška!
    </p>
    <p>
     — Prosím, — dostaví sa čierny pán v smokingu kolísavým krokom na zavolanie.
    </p>
    <p>
     — Predovšetkým mi povedzte, — zdvihne ukazovák dohora, díva sa mu nakrivo do očí, —
         prečo sa povie K spevavej labuti, keď labuť nespieva?!
    </p>
    <p>
     — Prečo? — vynájde sa hlavný. — No, labuť nespieva, ale hotel spieva.
    </p>
    <p>
     — Správne, Miška, — klepne mu po pleci s rabínskym pokojom.— Tak nech mi zaspieva dobrú
         večeru. Viete, kto to platí?
    </p>
    <p>
     — Viem, — naťahuje hlavný vážnu tvár. — Pán doktor Gelb, — podáva mu jedálny lístok. —
         Nech sa vám páči vybrať.
    </p>
    <p>
     — Počujte, Miška, — ozve sa po dlhom preberaní, — ja mám rád i toto prvé, i to druhé, i
         tretie, i štvrté. Tak, prosím, prineste mi kus pečenej husi. K tomu kúsok plneného
         kurčiatka. Kúštiček tejto teľacej obličky. Kúsilinček tohto pstruha v octe. Viete, — zadíva
         sa na neho rozhodnutý, — zo všetkého po kúsočku, čo je nie tréfle. Ale nech je toho dovedna
         jedna porcia. Nechcem dobrotu pána doktora nadužívať. Môžete mi tým poslúžiť?
    </p>
    <p>
     — Nemôžem, pán môj, — uškrnie sa Miška. — Nemôžem.
    </p>
    <p>
     — Tak, prosím, — rozloží dlane rezignovane, — nemôžem ja ušetriť pána doktora Gelba!
         Teda prineste mi najprv pstruha v octe, potom plnené kurčiatko, potom teľacie obličky,
         porciu husi pečenej, a tak. K tomu prosím fľašu dobrého kóšerného vína, najlepšie dve
         regálie, ementálsky syr a čiernu kávu…
    </p>
    <p>
     Miška odbehne. O chvíľu akýsi drobný čašník už i nosí rozkázané, pri zrejmom záujme
         rušnej jedálne. Rosenkranz zasa je. To všetkého po troške. Ale zo všetkého. Naleje si
         vínka, pohladí cigary, vstrčí si ich do kaftana. Potom zasa je a ešte je, zabraný do
         myšlienok o veľkom pláne. Tu i tu pozrie na vchod, či nejde doktor Gelb. Miesto neho zbadá
         elegána, počerného Gejzu Gáblika, obzerať sa po miestnosti, akoby hľadal niekoho.
    </p>
    <p>
     On by mu i zakýval, sedí sám pri stole. Ale taký pán by sa iste nepriznal k nemu. Preto
         spokojne hľadí, ako mizne za záclonou, a dojedá si ešte svoj ementálsky syr.
    </p>
    <p>
     — Miška, — zavolá zas hlavného, keď už má všetkého po oči, — popíšte si to a zaúčtujte.
         A teraz, — uškľabí sa šibalsky, — rád by som počuť, ako ešte spieva vaša labuť.
    </p>
    <p>
     — Prosím, prosím! — porozumie želaniu. — Páči sa ta, kde sa hrá o peniaze, a či kde sa
         len zabáva?
    </p>
    <p>
     — I ta, i ta, — zaškúli starý zvedavec. — Ale pri tej zábave už dámy nemusia byť. A
         povedzte pánu Gelbovi, keď príde, kde som.
    </p>
    <p>
     — Prosím, pán Rosenkranz, — vedie ho popod záclonu, kde zmizol mladý Gáblik pred
         chvíľou.
    </p>
    <p>
     Zídu schodmi a zasa schodmi. Potom chodbou napravo, zasa naľavo a znova napravo. Napokon
         prídu do prepychove upravených, rušných miestností. Tu Miška mihne na svojho kolegu, oddá
         mu hosťa a sám sa diskrétne vzdiali.
    </p>
    <p>
     — Mein Gott! — zašomre si Nátan. — Kam som sa ja dostal? Tu je krajšie ako tamhore. Tam
         je stará, ošklbaná labuť, a tu mladá, čo spieva. — Ako vám je meno? — obráti sa k hlavnému,
         opravdovému krásavcovi.
    </p>
    <p>
     — Bandi, — ukloní sa čašník, tušiac v židovi zakukleného bankára. — Bandi, prosím.
    </p>
    <p>
     — Tak, Bandi, — fľochne hosť raz na otvorené, šumiace, hudbou sa ozývajúce lokály, tu
         zas na čašníka. — Ako je to tu?
    </p>
    <p>
     — Prostunko, prosím! Vpravo sa hrá, vľavo sa zabáva. Kam ráčite?
    </p>
    <p>
     — No, ja sa chcem najprv zahrať, — povie s neprekonateľným povedomím. — Teda vpravo, — a
         už si aj vykračuje ako doma, z izby do izby.
    </p>
    <p>
     V prvej veľkej miestnosti, ťažkej od dohánového dymu, vidí stoly obsadené ľuďmi,
         zabranými do karát. Páni i dámy sedia v napätej pozornosti, vyhadzujú karty, tlieskajú i
         kričia. Tak je to i v druhej. V tretej je ruleta. Niečo také ako v Monte Carlo. — Hm, —
         myslí si Rosenkranz, — tu je kšeft, ale nie pre chudobného žida. Keby to len videl môj
         Adolf!
    </p>
    <p>
     Keby to len videl! Keby ten len počul, ako labuť spieva!
    </p>
    <p>
     Chodí od spoločnosti k spoločnosti. Všade postojí chvíľu. Uprizerá sa, akoby ho hra
         nesmierne zaujímala. Ale vlastne len sa obzerá, či by medzi toľkými ľuďmi nenašiel známeho.
         Ľúbi sa mu, tu nikto na neho nezazerá. Nik ho nenúti objednať si niečo ako v iných
         kaviarenských lokáloch. Vojde i do tretej, krásnej, priestrannej miestnosti, kde páni a
         dámy sedia i stoja okolo ohromného stola; na jeho plošine roztočí sa akási mašinéria. Podľa
         jej výsledku tváre zvážnejú, alebo sa kyslo natiahnu a zamračia. Akýsi pán tieštikom zhŕňa
         po stole bankovky. A znova pustí stroj. Znova beží. Znova sa tváre zamračujú i usmievajú,
         ako žičí šťastie.
    </p>
    <p>
     — A vy, pán Rosenkranz, nestavíte? — položí mu zrazu ktosi ruku na plece.
    </p>
    <p>
     — Ja? — prekvapený vidí konečne pred sebou známu tvár čiernych hustých obŕv. — Pán
         Gáblik? — všíma si počerného elegána, tušiac, ten sa mu nepriznal darmo. — Ja nehrám, —
         vraví mu. — Všetko by som prehral. V takomto kšefte nemám šťastia.
    </p>
    <p>
     — Tak čo tu robíte?
    </p>
    <p>
     — A kde mám ísť? Bývam v hoteli vedľa vás, číslo tridsaťšesť. Povedzte mi, kto sú títo
         ľudia?
    </p>
    <p>
     — Nevyznám sa v nich. Ale sú to ľudia zväčša z vysokej spoločnosti. Ten pán s okrúhlou
         plešinou na hlave — to je Feri. Vskutku je to však barón Bernyei. Ten krásavec tam je
         preoblečený husársky dôstojník. Akýsi Mikuláš Karpy… — Pomenuje mu ešte dvoch-troch. Ale
         zrazu skrúti. — Prosím vás, pán Rosenkranz, nevypomohli by ste mi niekoľkými zlatými?
         Viete, kto som. Statočne vám ich vrátim.
    </p>
    <p>
     — Požičať? — zadíva sa na neho ironicky.
    </p>
    <p>
     — Áno! Veľmi by som groš potreboval.
    </p>
    <p>
     — No, pán Gejza, viem, kto ste, — zmeria ho líščím pohľadom. — Ja svojich peňazí nemám.
         Ale môžem vám ich pri vhodných podmienkach zaopatriť.
    </p>
    <p>
     Vtom vojdú do miestnosti elegantný starší pán s prekrásnou plavovláskou. Gejzom trhne a,
         nechajúc Rosenkranza, beží im v ústrety. Rosenkranzom tiež trhne a, odtiahnuc sa stranou,
         usiluje sa uchýliť za hráčov.
    </p>
    <p>
     V nových hosťoch pozná na prvý pohľad grófa Galassyho s paňou Gaby Krupovskou. Nátan by
         rád k nim bližšie, ale poznali by ho. Je pravda, už nemá líca obviazané, ale ľavé mu je
         ešte napuchnuté. Konečne dosť sa dovtípi aj z ich tvárí a gest. Gaby zrejme nie je rada
         stretnutiu. Mračí sa a mrzí. Galassy sa odtiahne stranou, všímajúc si hry. Gejza iste žiada
         sestru o peniaze. Ona sa červenie a povie mu niekoľko akiste ostrých slov. Z nadurdenej
         tváre vidieť, nič je z bratovho manévru. Ona tiež potrebuje. Veľa, veľmi veľa spotrebuje, i
         keď je Galassy štedrým gavalierom. Napokon sa pani vzpriami hrdo ani Diana. Povie čosi
         grófovi a v druhú chvíľu už sa i nesú z miestnosti.
    </p>
    <p>
     — Teraz príde mladý pán Gáblik za mnou, — blysne Nátanovi.
    </p>
    <p>
     A nemýli sa. Gejza sa obzerá po všetkých kútoch a, zazrúc konečne Rosenkranza, mieri
         rovno k nemu.
    </p>
    <p>
     — Tak čo, pán môj, ako to spravíme?
    </p>
    <p>
     — Podpíšete zmenku? — hneď je žid v obchodnom tóne.
    </p>
    <p>
     — Podpíšem.
    </p>
    <p>
     — Na koľko potrebujete?
    </p>
    <p>
     — Na dvadsaťtisíc.
    </p>
    <p>
     — Dostanete pätnásť, — hľadí mu do tváre skúmavo. — A o pol roka je dvadsaťtisícová
         zmenka splatná. Chcete?
    </p>
    <p>
     — Dobre, — zbledne Gejza, ale pristáva. — Kde a kedy podpíšem zmenku?
    </p>
    <p>
     — I tu hneď, — potiahne ho do úzadia k stolíku, požiada čašníka o pero a atrament.
    </p>
    <p>
     — A kedy dostanem pätnásťtisíc?
    </p>
    <p>
     — Keď podpíšete zmenku. Ale prosím, — chytí mu ruku, — ako príjemcu podpíšete svojho
         pána otca. Rozumiete?
    </p>
    <p>
     — Rozumiem.
    </p>
    <p>
     Keď je pero a atrament na stole, rozopne si Rosenkranz kaftan a z jedného z početných
         tajných vrecák vytiahne zmenku, z druhého hrču peňazí. Gejza predložené bez mihnutia obrvou
         podpíše a starý muž vyčíta pätnásť tisícoviek.
    </p>
    <p>
     Gáblik sa uškľabí. Strčí požmolené peniaze do vrecka a bez všetkého sadne si medzi
         hráčov rulety. Rosenkranz, akoby nič, sedí si v kúte. Je presvedčený, groš je dobre
         investovaný. Nemyslí viac naňho. Príde mu na um chudinka Róza. I Jakub Gelb, ktorého ešte
         vždy vyčkáva.
    </p>
    <p>
     Konečne sa zjaví vo dverách. Bledý je a strhaný. Utrpenie Rózy iste sa ho citlivo
         dotklo. Zbadajúc Rosenkranza, ide rovno k nemu.
    </p>
    <p>
     — A vy tu? — pokúsi sa usmiať.
    </p>
    <p>
     — Tu, pán doktor.
    </p>
    <p>
     — Azda hráte?
    </p>
    <p>
     — Už som i vyhral, — uškľabí sa Nátan a rozpráva mu o svojom kšefte. — Zmenku mi zajtra
         v banke zameníte, dobre?
    </p>
    <p>
     — Keď prídem domov, vyplatím vám ju sám.
    </p>
    <p>
     — To je správne, — pohládza si špekulant bradu, fľochnúc na hráčov. — Ja som vyhral, a
         on prehrá, hehe, — ukazuje hlavou na Gejzu. — Dnes by bolo dosť. Len na jedno som ešte
         zvedavý.
    </p>
    <p>
     - Na čo?
    </p>
    <p>
     — Čo tu robí pani Gaby s Galassym? — významne zmraští čelo. — Oni prešli ta zabaviť sa.
    </p>
    <p>
     — No, teda bavia sa, — nedbal by zakončiť vyčerpaný Gelb a zažíva.
    </p>
    <p>
     — Choďte si ľahnúť, pán doktor, — vstáva celkom svieži a jarý. — Ja sa ešte poobzerám.
         A, — zašepce diskrétne, — môžem mať pritom i nejaké trovy? Už viete, na také, čo nezbytne
         treba?
    </p>
    <p>
     — Ale áno, pán Rosenkranz, — zažíva doktor opätovne a ide na oddych.
    </p>
    <p>
     Nátan si ešte chvíľku všíma hráčov. Neujde mu, ako si Gejza znova a znova obškĺba
         fúziky.
    </p>
    <p>
     — Tomu do rána akiste nič neostane, — pokrúti hlavou a, akoby všetko poctivo vykonal,
         vráti sa do lokálov, kde sa hrá v jedenadvadsať a podobne.
    </p>
    <p>
     Tu sa tiež kopia na stoloch peniaze, veľké peniaze. Ale to ho nezaujíma. Jediná otázka,
         čo mu nedá pokoja: „Kde sa podeli gróf Galassy s Gaby Krupovskou? Tu boli — to je isté.
         Videl som ich na vlastné oči. A kto raz sem vojde, musí mať i prečo. Ľahko sa odtiaľto
         nedostane na svetlo.“ Takto mudrujúc, stane si za jednu spoločnosť a, vidiac, že istému
         fuzáčovi sa darí, priplichtí sa k nemu.
    </p>
    <p>
     — Smiem položiť i ja na vaše karty zlatku?
    </p>
    <p>
     — Nech sa páči, — zašomre fuzáč.
    </p>
    <p>
     — Vysvietiť karty! — rozkáže okrúhly bankár. — Čo máte?
    </p>
    <p>
     — Ja osemnásť, — vraví vytiahnutý, suchý pán, akiste profesor alebo úradník.
    </p>
    <p>
     — Dvadsaťtri, — kývne beznádejne človiečik s okuliarmi na konci zaostreného nosa; iste
         advokát.
    </p>
    <p>
     — Ja devätnásť… Ja dvadsaťdva… — vysvietia karty radom.
    </p>
    <p>
     — Dvadsať, — mrká fuzáč v nádeji, že zasa zhrnie hŕbku rimštiakov.
    </p>
    <p>
     — Dva túzy, — vyhodí bankár na stôl zeleňa a červeňa. — To je bank!
    </p>
    <p>
     — Nyná, — ozve sa vtom Nátan, celý rozrušený, — to je dvadsaťdva.
    </p>
    <p>
     — Starký, neučte nás, — zasmeje sa mu dobre vyváľaný, okrúhly pánko. — To my už vieme,
         čo je výhra a čo je fuč.
    </p>
    <p>
     — Óvé, moja zlatka! — zadrhne sa slovo Rosenkranzovi v hrdle.
    </p>
    <p>
     Chvíľku ešte hľadí rozmrzene na to presypanie groša. Ale keď zbadá, že všetci sú zabraní
         do hry, odtiahne sa do úzadia, morfondujúc: „Keby to bol Adolf, povedal by mu: Ty somár!
         Keď si vyhral jedného večera na kšefte päťsto zlatých, čo chceš ešte? Načo pokúšaš pána
         boha? Lenže tým somárom nebol Adolf, tým somárom som ja…“ Tak častujúc seba samého, sadne
         si za stolík do kúta a zavolá si čašníka.
    </p>
    <p>
     — Prosím, pán riaditeľ?
    </p>
    <p>
     — Aký riaditeľ? Čo, aký riaditeľ? — bráni sa vopred, aby mu za tento titul nenarátali
         dupľom. — Ja som, viete, chudobný žid, Nátan Rosenkranz z Podolínca. A teraz počujte, máte
         kóšerné víno?
    </p>
    <p>
     — Prvotriedne, prosím… — ukloní sa čašník. — Mám priniesť fľašku?
    </p>
    <p>
     — Nie, prosím, — zdvihne, ako obyčajne na znak vážneho úmyslu, prst dohora. — Doneste mi
         pol fľašky.
    </p>
    <p>
     — To je nie možné, — uškŕňa sa čašník.
    </p>
    <p>
     — Prečo by nebolo možné?
    </p>
    <p>
     — Lebo taká fľaša je zapchatá. A kvôli komu sa otvorí, tomu patrí celá.
    </p>
    <p>
     — No, tak otvorte ju kvôli sebe a mne nalejete pol.
    </p>
    <p>
     — To nejde,— krúti čašník na nulku strihanou hlavou.
    </p>
    <p>
     — Tak viete čo, — odkašle si Nátan. — Pošlite mi pána hlavného.
    </p>
    <p>
     Hlavný dlho nechodí. Práce je mnoho — nestačí. Najmä na hostí, ktorí nič neutŕžia.
    </p>
    <p>
     — Ten čašník mňa tak chce dostať s hlavným, — rozumuje starý bez nejmenšej rozčúlenosti,
         — ako som ho ja chcel s tým vínom. No, ale predsa nenarobím doktorovi Gelbovi účet za päť
         hostí!
    </p>
    <p>
     Konečne sa hlavný pristaví.
    </p>
    <p>
     — Čo sa páči, pán Rosenkranz? Vínko máme len v celých fľaškách. Sedem deci.
    </p>
    <p>
     — Čo po tom, — pohodí rukou. — Ja som vám už dnes spravil tamhore cechu za piatich.
         Teraz by som bol na čosi zvedavý.
    </p>
    <p>
     — Prosím, — pristúpil k nemu hotový k službám.
    </p>
    <p>
     — Pán Bandi, — vraví mu dôverne, stískajúc už zlatovku v hrsti, — tu bola pred chvíľou
         krásna, zlatovlasá dáma s mrzkým, vyžitým aristokratom. Videli ste ich!
    </p>
    <p>
     — Ach, tých dvoch? — zbiera pamäť. — Videl.
    </p>
    <p>
     — Sú tu u vás?
    </p>
    <p>
     — Neviem, — meria zvedavca nedôverčivo.
    </p>
    <p>
     — Nyná, Bandi, vy by ste nevedeli? — vtisne mu zlatku do hrsti. — No?
    </p>
    <p>
     — Viem, viem! — klopne si prstom na čelo, akoby len teraz prišiel na to. — Sú dobrej
         vôle. Bavia sa v separé…
    </p>
    <p>
     — Kto všetko?
    </p>
    <p>
     — Len on a ona.
    </p>
    <p>
     — S tým mrzkým aristokratom?
    </p>
    <p>
     — Nie. Ten odišiel, — stáva sa Bandi otvorenejším. — S Rudim.
    </p>
    <p>
     — Kto je to?
    </p>
    <p>
     — Neviem.
    </p>
    <p>
     — Nyná, viete, — vpustí mu zasa zlatku do hrsti.
    </p>
    <p>
     — Akýsi vysoký hodnostár, — spamätá sa hneď Bandi. — Ale tu sa menuje prosto Rudim.
    </p>
    <p>
     — A čo robia?
    </p>
    <p>
     — No, ako tu, — usmeje sa hlavný. — Jedia, pijú šampus a hrkútajú si ako dve hrdličky.
    </p>
    <p>
     — No-no, — pohmká si starý. — Počujte, Bandi, — natiahne hrdlo, — keby im ja mohol byť
         čašníkom! Mnoho by som dal za to, — zdvihne významne obrvy. — Dobrý kšeft!
    </p>
    <p>
     — Museli by ste dať dolu vlasy, bradu…
    </p>
    <p>
     — Óvé, to nejde! — zastone Nátan. — A kľúčovou dierkou mohol by som počuť?
    </p>
    <p>
     — To by vám ľahko nos privrzli, — obracia už i Bandi reč na žart.
    </p>
    <p>
     — Tak ja tu nemám čo robiť, — zodvihne sa a porúča. — Všetko vyplatené!
    </p>
    <p>
     Vyjde z herní. Podíva sa do hrdších lokálov, kde hudba hrá a zabávajú sa s dámami. Dnu
         nejde. Načo? Robili by si z neho posmešky, a on by musel ešte i platiť za to. Vyciepka na
         schodište. Poobzerá sa, či ho nik nezbadá, vezme klobúk do hrsti a pritisne sa ako tapeta k
         stene.
    </p>
    <p>
     — Musím počkať, čo do rána, a vyzvedieť, aký je Rudi hodnostár, — uvažuje, odhodlaný na
         všetko.
    </p>
    <p>
     Kým Rosenkranz čaká, Gaby sa s prešediveným Rudim výborne zabáva. Rudi je nie nikto iný
         ako Rózou opustený Laci. Iná známosť — iný pseudonym. Spočiatku je tu i Arnold. Ale ten je
         už vyskúsený, prozreteľný pán. Vie, takúto úlohu najlepšie odohrá Gaby sama. Keď zbadali
         večer v novinách útok, vypočítaný na citlivosť pána ministra, pochopili — tu je kritická
         chvíľa. Alebo ho získame my, alebo podľahne, keď nie Róze, jej novinárom. Povedali si —
         nájsť ho za každú cenu. Našli ho v dolných lokáloch hotela K spevavej labuti. I minister je
         človek ako všetci ostatní. Nemôže myslieť vždy len na blaho vlasti. Zavše smie i na svoje
         šťastie.
    </p>
    <p>
     Rudi i myslí. Vie, život je krátky a po smrti nijaké ministerstvá. Róza sa na neho fúka
         — pre nič, za nič. Prečo by sa nepobavil s Gaby, ktorá je krajšia, azda i vtipnejšia ako
         Samlerová? On pre starosť o verejnosť toľko zameškal!
    </p>
    <p>
     A mladá pani to cíti vrodeným inštinktom svojej ženskej bytosti. Páni v takom veku
         najčastejšie náhlia si ešte urvať ružu z rúk skúpeho života, aby im ľahšie bolo odísť a
         stratiť všetko.
    </p>
    <p>
     — Na našu radosť, Rudi, — prihrkne si vysoký, len navrchu otvorený pohárček k jeho. — Na
         chvíľu nad chvíle!
    </p>
    <p>
     — Na chvíľu nad chvíle! — opája sa chuťou i očami. — Róza by to nemohla tak pekne
         povedať…
    </p>
    <p>
     — Dnes ti to povedala v novinách, — odhodlá sa Gaby na tigrí skok. — Čítal si? Nie? — a
         už i podá noviny, kde je tučným písmom vysádzané na očividnom mieste:
     <emph>
      Ťažkosti
            pri upisovaní našej štátnej 5% pôžičky.
     </emph>
     — Čítaj, ako ťa chcú dostať!
    </p>
    <p>
     — Ach, ty moja krčmárska princezná, — ovinie jej ruku okolo dlhého, bielučkého hrdla. —
         Myslíš, oni ma dostanú?
    </p>
    <p>
     — Ak sa im dáš! — hľadí na neho ani Dalila kedysi na Samsona, zvodne, opojne.
    </p>
    <p>
     — Môžu čakať! — pohodí Rudi rukou a počne si pospevovať:
    </p>
    <p>
    </p>
    <p>
    </p>
    <l>
    </l>
    <l>
     Gabika, Gabika, svätica,
    </l>
    <l>
     však ťa len milujem zo srdca…
    </l>
    <l>
    </l>
    <p>
    </p>
    <p>
    </p>
    <p>
     Spieva a zaje sa pritom do jej zvodného pohľadu, do jahodových perí, do tých mäkunko
         zvlnených pŕs… Zrazu ju objíme a, zadívajúc sa jej do tmavobelasých očí, vraví:
    </p>
    <p>
     — Gaby, neveríš, že ťa mám rád? Zažiadaj si dnes, čo chceš odo mňa. Dám ti to!
    </p>
    <p>
     — Dáš mi to? Ozaj mi dáš, — obopne ho ružovou čarovnosťou svojej ženskej duše.
    </p>
    <p>
     — Dám!
    </p>
    <p>
     — A povieš mi pravdu, na čo sa ťa spýtam?
    </p>
    <p>
     — Poviem.
    </p>
    <p>
     — Ozaj? — hľadí na poblázneného s nedôverou.
    </p>
    <p>
     — Na svoju česť!
    </p>
    <p>
     — Máš doma židovské žiadosti o licencie na Ryčave?
    </p>
    <p>
     — No, keď som sa ti zaveril na česť, — váha len chvíľočku, — mám!
    </p>
    <p>
     — Tak, — zamyslí sa ako kedysi Salome pred Herodesom, — daj mi tie žiadosti. Nepýtam
         veľa — tie písma.
    </p>
    <p>
     — Myslíš, ti ich nedám? — usmeje sa jej do tvári. — S Rózou je i tak len trápenie! Poď
         so mnou do mojej vily a máš ich ešte tejto noci. Ideš?
    </p>
    <p>
     — Idem.
    </p>
    <p>
     — I ty ma máš trochu rada? - Veľmi!
    </p>
    <p>
     Skoro potom Rudi a Gaby diskrétne opúšťajú zábavný lokál. Na schodoch o stenu
         pritisnutý, zarastený človiečik podrží svoj klobúk proti nim. Rudimu sa už dokonale mení v
         očiach. Jednako sa ešte vládze domyslieť. Siahne do vrecka a hodí chudákovi strieborniak.
    </p>
    <p>
     — Ďakujem, — zašomre žobrák.
    </p>
    <p>
     Ale sotva stíchne šuchot hodvábu a pár sa prešinie, človiečik zdvihne hlavu, postaví si
         na ňu klobúk a je z neho Nátan Rosenkranz. Pozorne vykročí za nimi. Oni z hotela, i on. Oni
         do najbližšieho fiakra, i on. Oni stiahnutými ulicami veľkomesta cez dunajský most na
         budínsku stranu — rozumie sa, i on. Zvedavosť ho ženie za nimi vyzvedieť, kto je ten pán
         vlastne. Ale i tušenie, že sa tu dnes udá niečo vážneho i pre neho a jeho Adolfa. Hľadí za
         prvým kočom, pobádajúc ospalého drožkára, ktorý má, zrejme, slabšie kone. Napokon zastanú
         pred úhľadnou, tichou vilou. Panstvo vysadne, koč ostane čakať. Len sa obráti na mieste.
         Potom zastane i druhá drožka, z nej vysadne Rosenkranz. Ale voz sa obráti a odhrčí.
    </p>
    <p>
     Nátan pochopiac hneď situáciu, zájde do bočnej ulice. Z dlhého času obzerá si vily, i
         trblietavé hviezdy na vysokom nebi, a, zašomrúc tu i tu, chodí po trotoári. Tú hodinu
         vydrží. Fiaker poslal preč. Načo mu má platiť, keď Gaby má fiaker a Krížová ulica je blízko
         hotela K spevavej labuti? Prekračuje z nohy na nohu a myslí pritom, čo sa človek musí len
         natrápiť pre takého Adolfa! Ale príde mu na um doktor. Ten nemá ani Adolfa, a ako sa trápi,
         chudák! O trápenie nie je núdza. Keď ho nemáš, nájdeš si. Jakub si našiel Rózu! Šiel spať a
         ktovie, či zohol oka!
    </p>
    <p>
     — Pane, — pripraví sa Nátan po prvej polhodine drožkárovi, ktorý si v koči spokojne
         podriemkava, — neviete, prosím, čia je táto vila?
    </p>
    <p>
     — Čo je? — pretiera si fiakrista oči.
    </p>
    <p>
     Zbadajúc územčistého bradatého tvora, myslí, že sa mu sníva a chce spať.
    </p>
    <p>
     — Čia je táto vila? — zakričí mu Rosenkranz.
    </p>
    <p>
     — Pána ministra financií, — zaznie lakonicky.
    </p>
    <p>
     — Ach, — pichne zvedavca bolestne v boku, až zastone. — To je teda ten Rudi! Prv bol
         tuším Laci, — kmitne mu, čo počul o ministrovom pomere so Samlerovou. — A prosím, smiem sa
         ešte spýtať? — natŕča mu nos do zakrytého koča. — Nevzali by ste ma dolu? Ťažko mi je už
         chodiť. Dal by som vám zlatku… Bývam blízko Krížovej ulice…
    </p>
    <p>
     — Ale dobre! Sadnite si na bak, — zašomre drožkár ospalo a podriemkava si spokojne
         ďalej.
    </p>
    <p>
     O dobrú hodinu počuť tlmené hlasy. Záhradné dvierka sa otvoria a Rosenkranz vidí vojsť
         Gaby neistým krokom. Pospevuje si akýsi roztomilý šláger a, mysliac, že je drožkárom,
         zamáva na neho čímsi bielym vo vzduchu. Ale sotva starého oblysne drožkárska lampa, ozve sa
         tupý výkrik, i drapot papiera do noci a v druhej chvíli, udrúc ho, vsype sa mu čosi do
         tvári.
    </p>
    <p>
     Keď sa preberie z prekvapenia, koč je už preč.
    </p>
    <p>
     — Ožratá pľuha, — uľahčí si starec a, zbadajúc okolo seba hŕbu roztrhaného papiera,
         zohne sa a zbiera po zdrapoch.
    </p>
    <p>
     Keď je s tým hotový, poobzerá sa, či ho nik nevidí, zájde pod najbližšiu pouličnú lampu
         preskúmať si korisť. Vytiahne z vrecka okuliare a pozerá, dlho pozerá. Ako tak stojí
         zahĺbený, prejde popri ňom bez hlasu tajomný tieň a vytrhne mu papiere z hrsti.
    </p>
    <p>
     — Pane, pane, ako sa opovažujete? — volá zúfalo za ním. — Dajte mi moje papiere! —
         Tlmený hahot a tieň mizne medzi domami.
    </p>
    <p>
     Dva-tri kúsky papiera — to je všetko, čo ostane v ruke Rosenkranzovi. Preklínajúc
         zločinca, pridrží si pod lampou aspoň to. Zrazu len prevalí oči a oprie sa o lampový stĺp,
         nepadnúť zo starých nôh. Na jednom kúsku totiž slabikuje: „… že žiadosti mojej vyhoviete,
         som v najhlbšej úcte… ponížený sluha… Adolf Rosenkranz.“
    </p>
    <p>
    </p>
   </div>
   <div type="chapter">
    <head>
     19
    </head>
    <p>
    </p>
    <p>
    </p>
    <p>
     Ráno je ešte včas, keď už Nátan stojí predo dvermi číslo tridsaťštyri, strhaný a
         ustarostený, s kúskami papiera v ruke. Ledva chvíľočku zdriemol. I to sa mu čosi ťažkého
         snívalo, ako v horúčke. Nie div, po tom, čo prežil, je ako nikdy. Márne si pripomína, čím
         povzbudzoval kedysi Rózu Samlerovú — niet stavu, v ktorom by sa židovský mozog nevynašiel!
         Nevie si rady, nevie a je celkom, ale celkom vykoľajený. Doriadený Rudi, víťazná pávica
         Gaby, tajomný zločinec, čo vytrhne z ruky doklady, použiteľné doklady proti vysokému
         hodnostárovi… to sa mu všetko mieša v hlave. Z izby číslo tridsaťpäť ozýva sa chrapot. Tam
         odfukuje Gejza, iste už ľahší o pätnásťtisíc. Ten vie byť spokojný, a on? Tak by mu kopol
         do tých dverí. Ale vráti sa k číslu tridsaťštyri. Raz pozrie na písmo, zas na dvere; pred
         nimi sú vyčistené Gelbove topánky.
    </p>
    <p>
     — Zobudiť ho, nezobudiť?
    </p>
    <p>
     Nevydolie ďalej — zaklope. Konečne, nejde len o jeho vec. To je vec spoločná. Keď na
         prvé zaklopanie nič nezačuť, zaklope mocnejšie. Keď nepomáha ani to — poriadne zabúcha.
    </p>
    <p>
     — Kto je? — ohlási sa doktor ospalo.
    </p>
    <p>
     — Rosenkranz, — oznamuje včasný hosť tvrdým hlasom.
    </p>
    <p>
     — Otvorte! Vážna vec!
    </p>
    <p>
     — Čo sa stalo? — prijme ho zvedavý Gelb len tak v bielizni.
    </p>
    <p>
     — Ukradli nám naše žiadosti od ministra, — vystrie Nátan obe ruky rovno do jeho
         neoholenej, predesenej tváre. — Ukradli a rozdriapali! — počne si trhať bradu, a preklínať
         podľa svojho temperamentu. — Ukradli, óvé! Hľa, zvyšok žiadosti môjho Adolfa, pre ktorého
         sa tu morím, — stónuje hlas do plačliva, pchajúc mu zdrap papiera pod nos. — Pozrite!
         Ostatné ukradli…
    </p>
    <p>
     — Ukradli?! — hľadí Jakub zarazeno na znetvorenú starcovu tvár, nevidiac, čo si o jeho
         duševnom stave myslieť. — Kto ich ukradol?
    </p>
    <p>
     — Gaby, tá prekliata samica-á! — zatína Nátan päsťami. Rozpráva mu trhano všetko, čo sa
         stalo. Ako sa rozišli v herni. Ako sa pani Krupovská zabávala s gavalierom Rudim… ako šla s
         ním do jeho vily… ako vyšla po pol druhej hodine napitá a vrhla mu do tváre rozdriapané
         listiny… ako mu ich, až na dva-tri kusy, akýsi zlosyn vytrhol z ruky. Slovom, všetko, čo on
         v tej noci ešte zlého prežil. Všetko…
    </p>
    <p>
     — To si tá žena sama nasnovala, — pohodí po dlhšom mlčaní doktor, Gelb, zblednutý ani
         stena. — Diabolská stvora!
    </p>
    <p>
     — A keď jej je ešte i sám satan na pomoci, — zastone Rosenkranz. — Ja som ho videl.
    </p>
    <p>
     — Myslíte toho, čo vám vytrhol písma? Viete, kto to bol? — Kto?
    </p>
    <p>
     — Privátny detektív grófa Galassyho, — presviedča ho Gelb. — Veru nikto iný.
    </p>
    <p>
     — Nech by ho tá čierna zem vyhodila zo seba, keď ho uložia do nej! — preklína starec. —
         Ešte sa ti zachechce! A srdce rozšliape, srdce! No, čo už teraz? — chveje sa na celom tele.
         — Čo už teraz?
    </p>
    <p>
     — Neviem, — stisne advokát plecia bezradne. — Nech vám ten detektív nezoberie roztrhané
         písma, máme prvotriedne corpus delikti proti ministrovi. Pohrozíme mu kompromitovať ho —
         hneď zmäkne. Ale takto! Iba ak by šla ešte Róza za ním…
    </p>
    <p>
     — Áno, pán Gelb, — ako topiaci slamky chytá sa Rosenkranz jeho slova. — Hneď som vedel,
         vy ste advokátska hlava! Nech ide ešte Róza za ním! Nech ho uprosí, alebo pohrozí spraviť
         škandál! Nech…
    </p>
    <p>
     Jakub prejde nervóznym krokom po izbe. Čelo má zmraštené, s dvoma kolmými vráskami nad
         veľkým, sčerveneným nosom, tvár zas ohyzdnú. Zrejme uvažuje: pustiť ešte Rózu k tomu
         človeku, alebo nie? Napokon sa rozhodne. Chytro pohádže šaty na seba a hotový je ísť.
    </p>
    <p>
     — Rosenkranz, — prevraví tupo, no rozhodne tŕpnúcemu starcovi, vezmúc mu z trasúcej ruky
         zdrapy prosieb, — o pol dvanástej príďte na Ferencziho cestu k Róze Samlerovej. Dobre?
    </p>
    <p>
     Nátan nestačí prikývnuť, Jakub je von. Márne by mu chcel ešte niečo povedať. Zmizne mu
         spred očí i na chodbe.
    </p>
    <p>
     — Čo sa nepodarí chlapom, azda sa žene! — pregĺga starý, naškľabujúc sa pritom. —
         Weggerissen sollst du werden — nech zapadneš v diaľ od svojich! — zakľaje v bezmocnom hneve
         pred číslom tridsaťpäť. Ale hneď mu príde na um jeho zmenka na dvadsaťtisíc zlatých. —
         Nein! Nein! — sťahuje prekliatie nevinného a s iskierkou nádeje ponáhľa sa zaraňajkovať si
         na doktorov účet.
    </p>
    <p>
     Jakub, rozorvaný v duši, sadne na drožku a dá hnať na Ferencziho cestu. Myslí, Rózu
         nájde ešte v posteli. Po včerajšej provokácii v divadle možno nie je ani zdravá. Ale vec je
         vážna. Poslednou nádejou je ešte ona…
    </p>
    <p>
     Ale napodiv — jeho umelkyňa je už hore. Nájde ju prosto pristrojenú, zdravú a už pri
         raňajkách.
    </p>
    <p>
     — Čo ti je, Jakub? — vyčíta mu hneď na pohľad čosi nepríjemného z rozrytej tváre. — Čo
         sa ti stalo?
    </p>
    <p>
     — Zle je, Róza, zle! — rozpráva jej všetko napochytre, ako to počul od Rosenkranza. —
         Naše žiadosti dostala do rúk Gaby a roztrhala ich na franforce. Len tieto kúsky, —
         predkladá jej zdrapy, — len tie, čo ostali z celého corpus delicti. Iba tieto…
    </p>
    <p>
     — No, — obzrie si kúsky papiera, zachovajúc úplne duchaprítomnosť, — a čo teraz?
    </p>
    <p>
     — Ešte ty keby si prešla k nemu! — zachveje sa Jakubov hlas.
    </p>
    <p>
     — Ku komu? — prelietne nepokoj po jej krásnej počernej tvári. — K ministrovi?
    </p>
    <p>
     — Áno, — prisvedčí tupo, ako keď kameň padne na drevo. — Niet inej pomoci.
    </p>
    <p>
     — A by si ma poslal k nemu? — díva sa na neho skoro prosebne. — Poslal by si ma k
         človeku, ktorý ma tak ponížil?
    </p>
    <p>
     — V záujme veci, Róza.
    </p>
    <p>
     — Á, — schytí sa zrazu ako podstrelené vtáča, — teda v záujme veci? Jakub, — hľadí na
         neho chvíľu v póze vyčítavo, — zdá sa mi, vec ti je viac než ja. Povedz pravdu, Jakub!
    </p>
    <p>
     — Nie! — vrhne sa k nej a objíme ju kŕčovite. — Never! Ale čo sme začali, musíme
         dokončiť.
    </p>
    <p>
     — Ja to mám dokončiť? — pricloní si dlaňou tmavé oči pred jeho pálčivým drobným zrakom.
         — Myslíš, ja?
    </p>
    <p>
     — Ty!
    </p>
    <p>
     — Priveľa žiadaš odo mňa.
    </p>
    <p>
     — To žiada vec! — vystupuje mu na tvár bôľ vnútorného boja. — To žiada naša krv!
    </p>
    <p>
     — Dobre, Jakub, — vzpriami sa mladá dáma v celej svojej kráse, — daj mi tie kúsky
         papiera. Pôjdem! A čo mu povedať?
    </p>
    <p>
     — Ty to vieš najlepšie, — zakryje si tvár.
    </p>
    <p>
     — Ja viem? Konečne, som veľkomestská herečka, ako by som nevedela? — vystúpi jej na pery
         ironický úsmev. — Ale vieš si predstaviť, čo je to pre ženskú ísť za svojím neverným
         priateľom a prosiť ho?
    </p>
    <p>
     — Povedz mu, — neodváži sa jej pozrieť do tváre, — ak ti nevyhovie, spravíš mu škandál.
    </p>
    <p>
     — Hahaha, — rozosmeje sa, — veď si len naivný! Myslíš, taký pán sa bojí ženského
         škandáliku? O našom pomere vie celá Budapešť. A tí, čo ich to zaujíma, nedivia sa jemu,
         obstarnému pánovi, ale divia sa mne. Moje priateľstvo s ním je pre neho len vyznamenaním,
         alebo ak chceš — mužský úspech. Škandál by som si spravila sebe.
    </p>
    <p>
     — Tak najlepšie — skončiť s tým priateľstvom.
    </p>
    <p>
     — Skončiť? Máš pravdu, — prisvedčí ochotne. — Skončím! Rozmýšľam len ako? Mám tu dvoje
         angažmán, jedno do Viedne, druhé z Drážďan. Keď skončiť, to znamená — vybrať si jedno…
    </p>
    <p>
     — Ale, Róza, — vidno, chce jej stať do cesty, a nehne sa z miesta. Cíti, môže ju
         stratiť, a ak ju stratí, stratí seba. Hľadí na ňu prosebne, hľadí mĺkvo, významne. Jednako
         nevzchopí sa na viac. Zdá sa mu, pri jeho nohách kľačia starý Weiss, i Unger, i Blumenbach…
         až po Nátana Rosenkranza, zástup židovských žien a detí. Vystierajú mu ruky do tváre. Na
         druhej strane upiera naňho veľké tmavé oči, dvíhajúc k nemu prosebne svoje okrúhle
         ramienka, jeho pekná láska, a on rozhodnutý nevie sa rozhodnúť. — Nie, Róza, ty ma
         nechápeš, — vyderie sa mu z hlbín raneného srdca, — nemožeš ma nechať…
    </p>
    <p>
     — Len si nemyslíš, že po tom všetkom vystúpim tu ešte na javisku? — zasmeje sa mu
         zatrpklo do očí.
    </p>
    <p>
     Zasmeje sa, a keď jej nič nepovie, zoberie sa a vzdiali ako tieň… Ako tmavoružový
         obláčok…
    </p>
    <p>
     V salóne ostane sám. V izbe, kde len nedávno objímal celý svet, cíti sa naraz
         nejbiednejším tvorom na svete. Čo, ak naozaj odíde? Mohol by už teraz byť bez nej? A keď
         nie, prečo jej nepovedal: — Nepôjdeš?! Nemusíš vystupovať! Ja sa postarám o teba…
    </p>
    <p>
     — Róza! Moja Róza! — vybuchne naraz z neho. Vrhne sa k dverám, k druhým, k tretím dverám
         a je na ulici. — Róza, — obzerá sa okolo seba. Ale Rózy už niet. Nikde jej nevidieť. Iba čo
         okoloidúci divne hľadia na neho. I komorná Emmy sa díva na neho, díva, akoby všetkému tomu
         nerozumela. — Už šla? — obráti sa k nej.
    </p>
    <p>
     — Šla, — odpovie mu zmäteno.
    </p>
    <p>
     — A čo vám povedala?
    </p>
    <p>
     — Rozkázala baliť.
    </p>
    <p>
     — Baliť? — vyvalí na ňu oči. — Nie, Emmy, nebaľte! Róza Samlerová nepôjde nikam!
    </p>
    <p>
     — Pán doktor, — pozrie chladno, — keď ona raz povie…
    </p>
    <p>
     — Emmy, — chytí ju prudko za obe ruky, — neodíde! Nesmie, rozumiete? Nesmie odísť!
    </p>
    <p>
     Komorná stisne plecia a Jakub bezradne vojde do salóna. Nevie, čo počať. Chodí po
         mäkkých kobercoch so zvesenou hlavou a s rukami založenými za chrbát. Celý vodopád
         myšlienok hukoce mu mozgom, ísť ešte za Rózou, chytiť ju za ruky a povedať jej: — Nič
         nekonať! Vrátiť sa pekne domov — poslať do čerta všetkých Weissov, Kohnov, Blumenbachov,
         Rosenkranzov a žiť si v tichu peknej známosti? Keby bola otázka, čo sa im dostala do cesty,
         taká prostunká! Keby tu šlo len o to — Viedeň, Drážďany a či Budapešť?! To by nebol
         problém. Z Klátovca mohol by k nej zájsť ako do Pešti, i do Viedne, a hoc do Drážďan. Kde
         by on za ňou ochotne nazašiel? Ale tu tuší, ide o niečo celkom iného. Róza, keď sa v túto
         chvíľu poráta so svojím vysokým priateľom, pri pohľade na svoj neúspech prestane mať záujem
         i o svojho spolubojovníka. Tie kúsky roztrhaných židovských prosieb budú zlým symbolom. Či
         už sú nedobrým symbolom ich podivného pomeru?
    </p>
    <p>
     — Čo ju môže spojovať ďalej so mnou, starnúcim, mrzkým židom? — zasvieti mu krutá
         myšlienka za myšlienkou ako blesk na čiernej oblohe. — Ona je ešte plná možností, túžobného
         očakávania a tak málo žila! Jej duša, mladá, neskúsená, chytila sa ohňom od mojej — vykonať
         niečo užitočného pre svoju krv. Ale či mohla nájsť odmenu aspoň v radosti z úspechu?
         Prišiel Galassy a prečiarol to mne. Prišla Gaby Krupovská a prečiarla to jej. Taký je
         život! Ale ona je ženská pekná, múdra ženská, ktorá má právo žiť. Hľadať slávu na javisku,
         obdiv v spoločnosti i vyžiť sa v tom. Môžem jej povedať: — Zabi v sebe túžbu umelkyne,
         žeravú túžbu po uplatnení kvôli mne?!
    </p>
    <p>
     Zastane pred ohromným zrkadlom, kde sa ona v svojej kráse obzerala neraz. Podesí sa,
         vidiac, aký je už starý, aký rozorvaný v tvári a ošumelý celým zjavom. Jeho drobné oči
         stratili lesk ocele. Len teraz zbadá, zabudol sa oholiť. Nad ušami má plno šedín a šedivé
         vlákna prerážajú už i na červenkavej brade. Uškľabí sa sám na seba a odvráti.
    </p>
    <p>
     — Už by mohla byť späť, — pozrie na hodinky. — Celá večnosť!
    </p>
    <p>
     Polhodina za polhodinou sa míňa, a ona nejde. Jakub si kráti dlhý čas, ako vie. Obzerá
         si jej pamiatky, akých je až po zlatý bobkový venček nadostač. To mu neuľaví. Nebyť tu
         jednej veci, nevydrží a vybehne na ulicu, sadne si na múrik železnej ohrady — čakať ju. Čo
         mu zaujme pozornosť, je umelecky vydarený a verný Rózin portrét v životnej veľkosti. Všimol
         si maľby i prv, ale nikdy tak ako dnes. Hľadí na ňu a hľadí. Tie isté hlboké tmavé oči… tie
         isté čierne kučeravé vlasy… tie isté ústa, len prehovoriť… tie isté údy, tá istá ladná
         postava… Vpíja sa do tých čiar, línií, do tých šťastne miešaných farieb. A čas uteká…
    </p>
    <p>
     A ešte jedna vec upúta ho v tichom salóne. Drobunká fľaštička, na nej ľudská lebka a dve
         skrížené kosti. Zbadá ju vo vitríne a vracia sa k nej znova a znova. Domyslí si, to má
         prichystané Róza pre seba na najhorší prípad.
    </p>
    <p>
     — Umrieť, aké prostunké? — nemôže zo zelenkastej fľašôčky oka spustiť. — Užiť toto nič,
         — odchýli vitrínku. Vezme do ruky skleničku, i otvorí. — Vychlipnúť, a hotové! Čo trápi —
         prestane, čo páli ako otvorená rana, zhojí sa za chvíľu. Ľudia si myslia, smrť je
         nepriateľ. Mýlia sa! Ak sú anjeli, smrť je iste anjel-dobrodinca. Čo je človeku oddať sa
         mu, keď všetko stratí na svete? A ja som stratil a strácam. A keby strácal pre niečo nízke
         a podlé! Ale stratil som ženu, keď sa borím za biednych svojej krvi. Keď ich pokladám za
         svoju rodinu. Ich deti za svoje deti — ich budúcnosť za svoju budúcnosť. — Vráť mi moju
         stratenú mladosť, — vedela mi vrhnúť do tváre a tak odísť. No dobre! A kto ju vráti mne?
         Kto ten čas, tú prácu, čo som obetoval nie pre zisk, v tej najlepšej snahe? Ja viem, ako sa
         mi Merlan smial neraz, keď miesto výnosných procesov, miesto kauza Galassy paprali sme sa
         so žiadosťami chudobných židov. Oni, kresťania, nevedia, čo je to súdržnosť krvi. Ja viem…
         ja cítim… ja robím, a nemôžem za to, keď sa mi nedarí. A keď sa niečo začne dariť, i to len
         na chvíľu. Našiel som, čo som nečakal nájsť, a strácam nájdenú ružu, sotva som okúsil jej
         vôňu. Oddá sa mne ešte žiť? — podíva sa na portrét dámy, akoby čakal odpoveď.
    </p>
    <p>
     — Mlčíš, však? — prihovorí sa jej, akoby tu stála živá Róza Samlerová. — Čo by si mi
         mohla povedať? Umenie je niečo iné, verejný život zasa iné, a na to, aby si ma mohla
         milovať, som pristarý. Nemám práva žiadať od teba zriecť sa radosti z umenia. A viem, nemám
         práva žiadať tvoju mladosť, keď ju nemôžem vrátiť tej, ktorá o to nástojila. Jediné právo
         mám, — strčí drobunkú skleničku do vrecka na veste, — rozhodnúť si, ak to musí byť, nad
         vlastným životom…
    </p>
    <p>
     Vyruší ho prudký cengot v predizbe.
    </p>
    <p>
     — Chvalabohu, — bezmála vykríkne v rozčúlení, — Róza!
    </p>
    <p>
     — Pán Rosenkranz, — oznamuje sucho Emmy.
    </p>
    <p>
     — Rosenkranz? — zachveje sa Jakub. — Už by bolo pol dvanástej, a ona?
    </p>
    <p>
     — Gn-Tag, — vojde starý neistým krokom a hneď si i sadne na najbližšiu stoličku.
    </p>
    <p>
     — Gn-Tag, — kývne mu Gelb hlavou a sadne si mlčky proti nemu.
    </p>
    <p>
     Akýsi hnev ho nadíde v prvú chvíľu. Nebyť tohto vtieravého starca, čomu všetkému sa
         mohol vyhnúť? Dlho hľadia na seba bez slova.
    </p>
    <p>
     — Kde je Róza? — preruší Nátan kamenné ticho.
    </p>
    <p>
     — Šla k nemu, — skrotne Jakub, vidiac pred sebou biely popol hasnúcej pahreby.
    </p>
    <p>
     — K tomu?
    </p>
    <p>
     — Áno.
    </p>
    <p>
     — Vykoná to?
    </p>
    <p>
     — Neviem.
    </p>
    <p>
     — Keby vykonala!…
    </p>
    <p>
     — Keby!…
    </p>
    <p>
     A zasa zmĺknu. Hľadia na seba a Róza z obrazu na oboch. Nech naozaj prezrie, uvidí dve
         hŕbky už-už zrútených nádejí.
    </p>
    <p>
     — Noviny odsudzujú škandál v divadle, — pretrhne zas Nátan.
    </p>
    <p>
     — Odsudzujú…
    </p>
    <p>
     — Vravel mi o všetkom Gejza.
    </p>
    <p>
     — Gejza, — sedí Gelb, akoby tu nemal nikoho.
    </p>
    <p>
     Okolo dvanástej ozve sa konečne nové cenganie v predizbe a skoro zatým vtrhne Róza. Je
         vyčervenená, a nie od farby. Pohyby má isté. V očiach i na tvári badať úľavu.
    </p>
    <p>
     — Tak čo? — skočia a hľadia na ňu obaja.
    </p>
    <p>
     — Dlho som bola, pravda? — stojí pred nimi ako decko, čo niečo vyparatilo. — Dlho, čo?
    </p>
    <p>
     — Večnosť, — prisvedčí Jakub, v tvári sivý ako kameň.
    </p>
    <p>
     — Prisľúbil? — natrčí nos Rosenkranz.
    </p>
    <p>
     — No, viete, — sadne si proti nim za stôl celkom rozmarne, — na byte ma nechcel prijať.
         Tušil, ten flám v noci neujde tak ľahko. Šla som na ministerstvo. Tam zasa sluha i pán
         tajomník: — Pán minister nemá dnes deň pre stránky. Pán minister má veľa práce — musí do
         ministerskej rady. — No, reku, — ja počkám. Keď vidím, čakám márne, zájdem znova za
         tajomníkom a vravím mu: — Pane, viete, kto som? Vraj vie! Tak viete iste i to, že pán
         minister musí mať pre mňa času! Vezmite mu týchto niekoľko slov — a napísala som na
         vizitku. „Laci, nežartuj, ak nechceš mať škandál. Chcem sa odobrať od teba. Nič viac…“ Dala
         som vizitku do obálky a o chvíľu ma pán minister milostivo prijal. Môžete si myslieť, aké
         dojemné bolo naše stretnutie. Červenal sa, zelenel i žltol. Položím pred neho kúsok
         papiera. Vraj, čo je to? Nuž, reku, zbytky zo židovských žiadostí o licencie na Ryčave.
         Gaby ich roztrhala na ulici. Keby mal viac vlasov, dupkom mu vstanú. — No nič, Laci, —
         znázorňuje všetko, ako len herečka môže, — nič sa ti nestane! Nijaký škandál! Ten by sa,
         myslím si, dotkol viac mňa ako teba. Ale povedz, vravím mu, nedodržíš slovo, čo si mi neraz
         dal? Nepovolíš židovským uchádzačom licencie na Ryčave? On na to len zašemotí, že toto, že
         ono — pán premiér to znemožňuje, vplyvné osobnosti… A nech si podajú nové žiadosti… možno
         sa im i vyhovie, azda… hádam. — Hahahaha! — zasmejem sa mu do očí, hoci mám chuť skočiť na
         neho, chytiť ho pod hrdlo a zadrhnúť, za-drh-núť! Ale tu mi príde až zle od rozčúlenia.
         Neviem ani, ako vyjdem do predsiene a ožijem…
    </p>
    <p>
     — Tak je nič? — vpije sa jej Jakub do očí svojím kalným zrakom.
    </p>
    <p>
     — Môj Adolf nedostane licenc! — zalomí rukami Rosenkranz. — Óvé! Óvé!
    </p>
    <p>
     — Myslím, všetko je daromné, — hľadí na nich Róza rezignovane.
    </p>
    <p>
     — A ty čo? — spýta sa jej Jakub, zlomený, hlasom ani z hrobu. — Čo ty?
    </p>
    <p>
     — Ja som sa rozhodla pre Viedeň, — vraví sucho. — V Pešti mi je dusno. Spravila som, čo
         som mohla. Odpusťte! — znie celkom oficiálne, ako v divadle po dokončení drámy.
    </p>
    <p>
     — O pol hodiny ide môj vlak zo Západného nádražia…
    </p>
    <p>
     — Tak si sa rozhodla? — chápe Jakub s hrôzou, že je všetko ako predvídal.
    </p>
    <p>
     — Rozhodla, — snaží sa rozptýliť jeho bôľ sladkým úsmevom.
    </p>
    <p>
     — Ideš?
    </p>
    <p>
     — Musím! Konečne, — pritúli sa k nemu dôverne, — do Viedne môžeš tak prísť za mnou ako
         do Pešti.
    </p>
    <p>
     — Neviem, — zvesí hlavu. Ale naraz sa vzpriami, schytí ju prudko do náručia a bôľne
         zaúpie. — Zbohom, Róza!
    </p>
    <p>
     — Zbohom!
    </p>
    <p>
     Rosenkranz sa nediví. Snaží sa tu byť, akoby nebol. Pokývne si šedivou hlavou a netušiac
         nič dobrého, utiera si oči.
    </p>
    <p>
     Na druhý deň pred obedom nastane poplach v hoteli K spevavej labuti.
    </p>
    <p>
     — Čo je? Čo sa stalo?
    </p>
    <p>
     — Nešťastie! Hosť pod číslom tridsaťštyri je mŕtvy. Otrávil sa.
    </p>
    <p>
     Na miesto nešťastia hrnú sa zvedavci. Príde úradná komisia. Kto zbadal vraždu?
    </p>
    <p>
     — Ja, prosím, — hlási sa starý Rosenkranz, ledva stojac na nohách. Rozpráva pánom, ako
         bol tu vo tri vrhy búchať na dvere číslo tridsaťštyri. Keď sa nik neozýval, vedel, že je
         zle.
    </p>
    <p>
     — Dobrý človek, veľmi dobrý človek! — horekuje. — Kto už len teraz poplatí moje trovy v
         hoteli, kto?
    </p>
    <p>
     — Pán Rosenkranz, — potiahne ho za kabát hlavný Miška, — všetko je vyrovnané. Doktor
         Gelb vyplatil i váš účet, ešte večer…
    </p>
    <p>
     — Otrava jedom, — konštatuje lekár. — Mŕtvola sa pitve…
    </p>
    <p>
     — Tak, páni, chytro, — ozve sa úradný hlas, — napíšeme zápisnicu.
    </p>
    <p>
     Noviny roznesú smutnú zvesť do veľkomestských ulíc, i do sveta:
    </p>
    <p>
     — V hoteli K spevavej labuti otrávil sa v noci doktor Jakub Gelb, advokát z Klátovca, —
         v komnate na Krížovej ceste gróf Arnold Galassy podáva panej Gaby najnovšie noviny. — Čo ty
         na to, duša ?
    </p>
    <p>
     — On teda prehral. My sme vyhrali!
    </p>
    <p>
     — Pôjdeme mu aspoň na pohreb.
    </p>
    <p>
     — Dobre.
    </p>
    <p>
     Na peštianskom židovskom cintoríne panstva a panstva, Gaby Krupovská a Galassy zamiešajú
         sa medzi prítomných. Pri rakve z nehobľovaných dosák stojí zosnulého sestra Regina, s
         mužom. A ešte ktosi dotisne sa ta. Všetci mu ustupujú. Je to šedivý, starý žid v ošúchanom
         kaftane.
    </p>
    <p>
     — Pozri! Vidíš ho? — potrhne Galassy spoločníčku.
    </p>
    <p>
     — Ach, Rosenkranz!
    </p>
    <p>
     Nátan stojí a hľadí na nich, ako ich zbadal. Skriví tvár na nepoznanie. Stíska päste a
         šomre akési tajomné slová.
    </p>
    <p>
     — E-Krie soll dir geschnitten werden! E-Krie… — počuť tri razy jedno za druhým. — A nech
         vás zadlávi kapitál, čo ste nazhŕňali!
    </p>
    <p>
     — Čo to vraví? — šepcú okolo.
    </p>
    <p>
     — Nech ti je odev rozstrihnutý, — vysvetľuje ktosi. — To je najhroznejšia židovská
         kliatba. Žiada smrť najbližšieho.
    </p>
    <p>
     — Poďme odtiaľto, — šepoce poblednutá Gaby svojmu sprievodcovi. — Rosenkranz, zdá sa,
         nás preklína.
    </p>
    <p>
     — Poďme!
    </p>
    <p>
     V tom čase sedí Róza Samlerová v elegantnej viedenskej kaviarni. Pred ňou šálka kávy a
         Neues Wiener Tagblatt. Jej spokojný zamatový pohľad padne na denné zvesti, kde číta:
         Tragická smrť klátovského advokáta… Ako číta, bledne. Ruky sa jej chvejú, litery dajú sa do
         tanca. Na jej veľké oči vystupuje rosa…
    </p>
    <p>
     — Mal ma rád, — kmitne jej v hlave. — A väčšmi ako vec. Väčšmi ako seba, chudáčik!
    </p>
    <p>
    </p>
   </div>
   <div type="chapter">
    <head>
     20
    </head>
    <p>
    </p>
    <p>
    </p>
    <p>
     Niekoľko dní po Gelbovom pohrebe má Galassy starosť zahnať pani Gaby nepríjemné
         rozpomienky na Rosenkranza. Divadlá, kabarety, tanečné miestnosti, nočné lokály navštevujú
         radom. A mladá pani v dobrej spoločnosti vie zabúdať, i chvíľke žiť. Náhly odchod Rózy
         Samlerovej do Viedne len rozviaže jazyky. Krupovská stáva sa o toľko interesantnejšou. Keď
         chce, má okolo seba vysokých hodnostárov, i Laciho, i Feriho. Keď zas chce dôstojníkov, má
         i tých. Švárny husársky nadporučík Mikuláš Karpy predstaví jej ich. Ale ona má mužských
         akosi už po krk. Cíti, prejedla sa nimi. Neraz ju prejde odpor a túžba po tichu. Ak na
         mužského pomyslí, to je ešte Martin. Vidí ho veselého v horách a hneď smutného v žalári.
         Jemu kvôli spraví si známosť s prezidiálnym šéfom ministerstva spravodlivosti. Presedí pri
         ňom v kaviarni celý nudný večer, len Martina nejako zaprotežovať a dostať ho na slobodu. Je
         pravda, brata Imra jej pre sprostú Zuzu skoro zabil. No je mladý, besný a svedčí mu to.
         Rada by mu dokázať, že sa na Gáblikovcov vlastne nemá prečo hnevať. A ak sa má na koho,
         nemá sa prečo na ňu. Vykoná pre neho tým pôvabným zrakom a čarovnosťou svojej ženskej nehy
         dobrú polovicu práce, keď zrazu dostane z domu telegram:
    </p>
    <p>
     „Príď hneď stop mama je zle…“
    </p>
    <p>
     — Ach! — zakryje si oči. — E-Krie soli dir geschnitten werden! — začuje hrozné slová
         preklínajúceho Rosenkranza. — A nech vás zadlávi kapitál, čo ste nazhŕňali!
    </p>
    <p>
     Rozkáže baliť.
    </p>
    <p>
     Ponáhľa sa, ako len môže. Ale doma už svoju matku nezastihne živú. Vytrhnutá z hýrivého,
         farbistého, zábavného sveta, zastane tu zoči-voči so šedivou skutočnosťou ľudského života.
         Prvý raz od svojho detstva zacíti nesmiernu malomoc. Nebolo žiadosti, ktorá by sa jej
         nebola splnila. A tu márne tisne k perám tú chudučkú ruku — chladná je. Daromne si prosí
         ešte jeden pohľad, jedno slovíčko! Viečka sa nepohnú, ústa neprevravia. Všetko je tu
         nepochopiteľné nemé, nemé!
    </p>
    <p>
     Návštevníci prichodia i odchodia. Hrvoľovci, Klempárovci, príbuzní i priatelia. Ona,
         oblečená v čiernom hodvábe, i v smútku krásna, prijíma ich i lúči sa s nimi. Veď iný nemá
         kto. Bratia sú kdekade. Gejza ešte ani neprišiel z Pešti a s otcom nedá sa hovoriť. Už vraj
         nespáva od volieb. Neraz príde na neho zlé. Trasie sa akousi obavou a blúzni ako decko o
         veľkých chrobákoch, čo sa driapu po stenách i na neho. Inokedy zasa o žandároch a vojakoch,
         kým mu to o tri-štyri dni neprejde. Iba jej tichučký Kamoško, ktorý do pohrebu nejde na
         Machník, príde ju prevravieť.
    </p>
    <p>
     — Netráp sa, Gaby, netráp, — pritúli jej hlavu na svoje prsia. — To sa muselo stať.
         Všetci ta pôjdeme.
    </p>
    <p>
     — Veď, — oprie sa o neho, i zasa sa vzpriami, akoby sa bála čohosi. Zdá sa jej: mama už
         vie všetko, všetko vie, čo sa nahrešila proti tomuto človeku, i proti nej svojím
         ľahkomyseľným životom. Jednako jej uľaví jeho nežnosť, keď pochopí, že jeho ešte má. — Veď,
         — prevraví k nemu šeptom, — ale čo tu teraz bude? Z otca už neveľa. Gejza je ľahtikár, robí
         dlhy. I v Pešti ich narobil vyše hlavy. Imro sa blázni za každou sukňou. Počína sa plniť,
         čoho sa mama najviac obávala. Sme prekliati!
    </p>
    <p>
     — Ale kým?
    </p>
    <p>
     — Ach, Koloman, — pohladí ho po tvári, — veď si len dobré dieťa! Nemáme byť kým? Pozri,
         celé Žajdlice nás preklínajú. Niet rodiny, kde je z nápoja hriech, žeby nám nezažičili
         najhoršie. Počula som neraz na svoje uši, a je to hrozné!
    </p>
    <p>
     — A ty tomu veríš, duša?
    </p>
    <p>
     — Neviem, — chytí sa ho kŕčovite, — neviem neveriť! Možno je to u mňa hlúposť, ale
         nevládzem si to vytĺcť z hlavy. Ty nevieš, kto je Rosenkranz. Kde by si vedel? No, to je
         starý žid, odkiaľsi zo Spiša. Spriahol sa s Doktorom Gelbom a chcel pomocou jeho a
         všelijakej protekcie vymôcť na Ryčave licencie židom. Chcel osadiť svojho syna Adolfa práve
         v Žajdliciach, — rozpráva mu trhano niečo z toho, čo zažila. — Ale prehral — Gelb sa
         otrávil. Pri jeho hrobe stál starý žid, a keď nás zbadal, preklínal nás. Hrozne preklínal!
         — zakrýva si oči, akoby sa jej zjavil za maminou rakvou. — Nech vás zadlávi kapitál, čo ste
         nazhŕňali! — začula som i sama. — E-Krie soll dir geschnitten werden! Nech ti je odev
         rozstrihnutý! To znamená, — ukáže na osinutú matkinu tvár, — smrť najbližšieho…
    </p>
    <p>
     — Náhoda! — zašepce Koloman, odtiahnuc ju od mŕtvej. — Náhoda, uver!
    </p>
    <p>
     — Ťažko veriť, — zvesí krásnu hlavu. — Prišlo to tak skoro. Splnilo sa jedno, splní sa i
         druhé. I mama mi raz písala o tom. Ale vieš, Koloman, — vzpriami sa zrazu pred mužom, — ja
         sa nedám! Ja sa pustím do boja i s tou kliatbou, i s osudom, a či ako sa to volá…
    </p>
    <p>
     — Budem s tebou, žena moja…
    </p>
    <p>
     — A odpustíš mi? — rozcítenej nevdojak zletí z pier, na čo ani nemyslela.
    </p>
    <p>
     — Gaby, — dlho jej hľadí do očí, — nemám ti čo odpúšťať. Mnohému som vina sám. Večer si
         prídem po teba, dobre?
    </p>
    <p>
     — Príď!
    </p>
    <p>
     Dievčatá z dediny prinesú kvety zosnulej. Za hrsť z každej chalupy, kde sa obrátila a
         hľadela zmierniť trápenie svojimi darmi. Pekné sú tie kvety, ruže, tulipány… Ale i dievky
         sú len krv a mlieko, kvet výšivky a rytmus pohybu. A nemá ich tu dnes kto pokúšať. Iba
         Zuzka Gombáľovie je akási bledá. Čo jej je? I oberučná Mara a Jula nesú ešte kvieťa. Ba
         hotový veniec. Obložia tým kvietím dobrú starú paniu. Hana Nechtáčka, trochu strhaná v
         tvári, pomôže im spraviť všetko, ako sa patrí.
    </p>
    <p>
     — Ďakujem vám, dievčatá, — vraví pokorne všetkým, ako vychodia z izby, zamĺknuté,
         sklonené jedna za druhou. — Pekne od nich, že si spomenuli, — vraví Nechtáčke, ktorá ostane
         a chce jej byť pri ruke.
    </p>
    <p>
     — Veď i majú za čo, — vraví Hana. — Stará pani boli všetkým ako kus chleba. I dali, i
         poradili. Ich veru nemôže nikto po zlom spomenúť! Čo sa len nanosili všeličoho nebohej
         Bunkovčíčke, Martinovej materi! A teraz sa jej tak odslúžil. Dobre nezabil mladého pána
         Imra…
    </p>
    <p>
     — Martin? — ozve sa Gaby ako vzbudená zo sna.
    </p>
    <p>
     — No hej, — prisviedča Hana. — Vraj pre Bachelovie dievku, Zuzu. Veď i ona bola tu pred
         chvíľou. Tá druhá, vysoká biela. Trochu je preblednutá — priniesla tie tulipány. Aj ju
         volajú v dedine pani Imrová. Nuž ale preto človeka zabiť?! Martin mohol byť pyšný, že sa s
         jeho frajerkou pobaví i taký pán, ako je Imro! Teraz, blázon, musí sedieť…
    </p>
    <p>
     — Pst, — preruší ju Gaby, položiac si prsty na pery. Akoby sa len bála, aby mama
         nepočula o tom, čo ju najviac bolelo. — Pst, tetka! Nehovorte! Imro je už posprávaný,
         Martin sedí. Škoda! Bolo by ho treba doma. Matere niet, iba Tera. Otec nanič. A to človieča
         ?
    </p>
    <p>
     — To ich pán boh pobil, — vraví žena skoro šeptom. — Pán boh veru, keď ako richtár
         trescú i bez viny. A nežičia chudobnému človeku…
    </p>
    <p>
     — Ale choď, Hana, — zahriakne ju Gaby. — To má skorej krčma na svedomí.
    </p>
    <p>
     — Krčma? — zadíva sa na ňu Nechtáčka prekvapene, neveriac, že počuje tu tie slová. —
         Krčma?
    </p>
    <p>
     — Myslím, krčma, — zdôrazní Krupovská vážne.
    </p>
    <p>
     — Ach, pani moja, — prestane upratovať kvety okolo rakvy, — vy ste sa v tej Pešti akosi
         celkom zmenili!
    </p>
    <p>
     — A vy ste sa nie, Nechtáčka?
    </p>
    <p>
     — Čo sa mám meniť? — mykne plecom. — Dnes-zajtra je mi tu muž z Ameriky. Potom si už
         neužijem. Azda je človek len na tom svete na to — drieť sa a drieť? Umrie, hľa, a nechá
         všetko tu. Čo z toho?
    </p>
    <p>
     — A čo z toho, keď si užije? — šepce smutná pani. — Čo z tých známostí? Čo z tých
         preradovaných nocí? Čo z tých opojných chvíľ? — myslí si v sebe. — I to sa pominie,
         Nechtáčka, — nahne sa k nej. — I to! A ostane — popol…
    </p>
    <p>
     — Ale človek aspoň neľutuje, že sa tu trápil na tomto svete…
    </p>
    <p>
     Krupovskej sú dnes také reči akosi nepríjemné. Tým nepríjemnejšie, keďže tie slová akoby
         len jej brala z úst táto veselá sedliačka. I ona navlas tak zmýšľala, keď tancovala s
         klátovskými advokátmi v hostinci Ku krinolíne. I keď dávala revanš. I za pochabých večerov
         pri Kaštieli. I teraz pri svojej návšteve v zábavnej Budapešti. Táto sedliačka má pravdu,
         keď ju nepoznáva. Čosi sa v nej robí, keď sú jej niekedy jej vlastné slová takými cudzími.
    </p>
    <p>
     — Povedzte, Nechtáčka, — zadíva sa na ňu, — čo trápilo mamu najviac?
    </p>
    <p>
     — Čo ju trápilo? — zamyslí sa sedliačka, akoby mala naložené povedať jej niečo. — Len
         to, čo vraj bude s pánom otcom i celým hospodárstvom, keď sa ona pominie.
    </p>
    <p>
     — A viac nič? Nič mi neodkázala?
    </p>
    <p>
     — Ba hej, — udrie sa dlaňou po čele. — Skoro by som bola zabudla! Nuž len aby ste vy,
         mladá pani, chytili všetko do ruky. Ináč sa to vraj rozsype…
    </p>
    <p>
     — Mama, mama moja drahá! — vrhne sa k rakve. — Keby som sa mohla vyplakať!
    </p>
    <p>
     — A nemôžete?
    </p>
    <p>
     — Nie, — prisvedčí smutne. — Ak som kedy plakala, iba od hnevu.
    </p>
    <p>
     — A zle je to, pravda?
    </p>
    <p>
     — Zle.
    </p>
    <p>
     — V predizbe počuť neisté kroky. Do izby vstúpi objemný Jani báči, bledý a trasúci sa na
         celom tele. Pristúpi k rakve a zadíva sa zakaleným zrakom tu na pokojnú tvár zosnulej, tu
         zasa na predesenú dcéru.
    </p>
    <p>
     — Tu ste, ľudia? Tu ste? — vystrie oproti prítomným obe ruky, čo sa mu akosi trasú. —
         Chrobáky lezú za mnou. Také veľké chrobáky…
    </p>
    <p>
     — Čo ti je, otecko? — chytí mu Gaby pravicu a pohladí ho po holej hlave. — Kde tu máš
         aké chrobáky?
    </p>
    <p>
     — Kde? Nevidíš? — ukazuje na dlážku, i na steny. — Všade sú! Všade! Na kobercoch, i po
         stenách. A aké veľké! I pol metra, azda i meter. Prisámbohu, sú…
    </p>
    <p>
     — Mýliš sa, otecko, — tíši ho. — To sa ti len zdá.
    </p>
    <p>
     — Čo sa mi zdá? — osopí sa na ňu. — Azda som hlúpy? Nemám oči, či čo? Pozri, jeden mi
         vošiel do nohavíc! — dá sa ho vytriasať. — Musím ho dostať von! Veď ma dohryzie. Von! Ideš
         ho von? — počne sa zobliekať. — Myslíš, som ja pre chrobákov? A či si ty žid? Nosatý žid?
         Ani pre židov som nie. Vieš, kto som ja? Ja som krčmársky kráľ. Všetky krčmy sú moje, a
         tebe nedám ani jednu. To sú krčmy moje a mojej rodiny, Hrvoľovcov, Klempárovcov, vieš? No,
         vidíš, ako som ho skrotil! Počuješ, čo hovorí? — vytriasa nohavice.
    </p>
    <p>
     — Počuješ?
    </p>
    <p>
     — Čo, otecko? — chápe už dcéra otcov smutný stav. Neprotirečí mu. — Čo hovorí?
    </p>
    <p>
     — No, čo ho vraj vyháňam, keď on vyjde stade sám? Hehehe! — rozosmeje sa, akoby tu
         neležala jeho Eva v okvietenej rakve.
    </p>
    <p>
     Hana Nechtáčka hryzie si do gamby a myslí na všeličo. Ona vie, starý sa nabehá, nablúzni
         a o tri — štyri dni príde k sebe. Ale na dcéru to všetko pôsobí ako kusy ľadu. Ako by i
         nie? Ján Gáblik, krčmársky kráľ, človek mocný, rozumný, a teraz táto hrozná paródia!
         Inštinktívne obzerá sa na rakvu, či mama neotvorí oči. Či neotvorí ústa, ak toto počuje?
    </p>
    <p>
     — Len ho do postele, — radí Hana.
    </p>
    <p>
     — Otecko, poď! Ustatý si, — snaží sa Gaby dostať ho do spálne a uložiť. — Poď,
         odpočinieš si trochu. Nespal si už dávno…
    </p>
    <p>
     — Veď sa ja vyspím! Ja sa vyspím, — chytí sa jej kŕčovite za rameno. — Len keď tam
         straší.
    </p>
    <p>
     — Čo, otecko?
    </p>
    <p>
     — Vojaci… žandári strašia…
    </p>
    <p>
     — Neboj sa, — uprie na neho rozľútostené oči. — Pobudnem s tebou.
    </p>
    <p>
     Poslúchne ju a ide s ňou. Ale tak, akoby sa za ňu chcel skryť.
    </p>
    <p>
     — Ty sa nebojíš vojakov? Ani žandárov? — vraví jej idúcky.
    </p>
    <p>
     — Nebojím, otecko.
    </p>
    <p>
     — Tak sa nebojím ani ja, — vojde s ňou do spálne a ľahne si poslušne do postele.
    </p>
    <p>
     Gaby ostane pri ňom, kým sa neutíši. Trpkosť ju zalieva, keď si uvedomuje, čo je v tomto
         dome hrôzy a čo jej ešte môže byť! Všíma si mocnej postavy a žltkastej tvári otcovej. Len
         nedávno bola ešte červená. Čo ho ubilo? Mamino utrpenie a smrť, či neviazaný život? On
         toľko vydržal! Keď hostia už boli pod stolom, na ňom sotva bolo poznať niečo. Je taká
         hrozná sila tej otravy, čím roky obchodoval? Bolo by to možné, žeby, otravujúc iných,
         otrávil i seba? Bolo by to možné, že z tejto otravy bol dosiaľ celý ich blahobyt, všetky
         jej šaty, šperky, radovánky?
    </p>
    <p>
     — Och, — zastone a zakryje si oči drobnými rúčkami. Pred ňou zasa vynoruje sa postava
         hrozného Rosenkranza, ako stíska päste, preklína a díva sa na ňu, rovno na ňu. — E-Krie
         soll dir geschnitten werden, — vidí, pohybuje sa mu brada, — nech vás zadlávi kapitál, čo
         ste nazhŕňali! — počuje v kamennom tichu a nevie nepočuť. Čo je to? Nejde i na ňu niečo
         takého ako na otca? — Bože, zmiluj sa!
    </p>
    <p>
     Do izby, kde pani Eva ticho odpočíva, prinesú štyri ťažké sviece. Na kroky vstane Gaby a
         chce von.
    </p>
    <p>
     — Nie! Nechoď! Nechoď! — skočí vtom Gáblik z postele.
    </p>
    <p>
     — Ja ti tu nebudem, — trasie sa ako prút. — Ja sa bo-ji-ím!
    </p>
    <p>
     — Nechtáčka, — zavolá pani do predizby, — ostaňte tu chvíľu so starým pánom, kým ja ta
         prizriem.
    </p>
    <p>
     — Dobre.
    </p>
    <p>
     Gáblik sa uspokojí a ona môže von. Okrem nosičov, vpravujúcich do sviecňov dlhé
         voskovice, nájde tu i vychudnutého brata Imra. Stojí ako v rozpakoch, žltkastý, vpadnutých
         pŕs a odkašláva. Zo všetkého vidieť: privčas začal život vychutnávať.
    </p>
    <p>
     — Prišiel Gejza? — spýta sa ho.
    </p>
    <p>
     — Neprišiel, — odvetí chrapľavo. — Možno nenašiel ho telegram.
    </p>
    <p>
     — Skôr nemal hru dohratú a vyčerpaný úver, — všíma si sestra opadnutosť bratovu, i šev
         na líci, čo mu zbudol z dobrodružstva pod Bachelovie humnom. — On príde azda len zajtra.
         Práve na pohreb!
    </p>
    <p>
     — Ako chce, — hodí mladík plecom cynicky.
    </p>
    <p>
     — A ty čo chceš, Imro? — stŕpne Gaby, tušiac zasa niečo nemilého. — Mohol by si ísť do
         spálne k otcovi. Leží. Nechtáčka by mi šla niečo pomôcť.
    </p>
    <p>
     — Nestačím, — odsekne krátko. — Chcel som hovoriť s tebou.
    </p>
    <p>
     - Tak čo?
    </p>
    <p>
     — Vieš, Gaby, — sadne si na pohovku oproti rakve, v lesklej černi ktorej sa chvejú
         plamienky sviec, — my sme sa už s Gejzom i tak dohovorili.
    </p>
    <p>
     — O čom? — hľadí na neho odmerane, akoby to ani ona nebola.
    </p>
    <p>
     — Hneď po maminej smrti spravíme si s hrvolcovským majetkom poriadok.
    </p>
    <p>
     — Poriadok s majetkom?! — zbledne sestra ako šata. — Ale, Imro, veď nám ešte mama ani
         nevychladla! Potom Hrvoľcovci mame časť už dali.
    </p>
    <p>
     — Ale dve časti sú ešte u nich. Ináč vec je súrna, vieš… — skríži nohy nedbalo, akoby sa
         v rodine nič nebolo stalo. — Gejza má dlžoby, ja mám dlžoby a so zmenkami nie je žart. Ty
         to nechápeš. Teba tvoji zbožňovatelia opatrili všetkým možným. My sme zas boli tí, ktorí
         opatrili svoje známosti. Nie?
    </p>
    <p>
     — Veď ste si i vždy brali, koľko vám bolo treba, — díva sa mu strnule do očí, veľmi
         podobných maminým.
    </p>
    <p>
     — Brali sme veľa, trovili viac, — prizná sa otvorene. — Doma sa sypalo. Bolo z čoho,
         trovili sme. Navykli sme troviť. A dlhy, uznáš, treba platiť. Najmúdrejšie — rozdeliť si
         materinské. Gáblikovské nech ostane. Už som i hovoril s doktorom Jožkom Merlanom. Príde sem
         hore, hneď po pohrebe, popíše všetko. Každý si vezme svoj diel a spraví si s tým, čo chce.
         Pristávaš, Gaby?
    </p>
    <p>
     — Imro, Imro! — vzdychne zhlboka. — A musí to byť už dnes?
    </p>
    <p>
     — Musí, — prisvedčí rozhodnutým tónom. — Na ten účet dostaneme pôžičku v klátovskej
         Úvernej zaokryť Gejzovu zmenku.
    </p>
    <p>
     — A keď ja na to nepristanem? — zažne sa plameň v jej očiach.
    </p>
    <p>
     - Musíš!
    </p>
    <p>
     — Kto ma primusí?
    </p>
    <p>
     — Tvoj záujem, Gaby, — díva sa na ňu celkom krotko. — Keď nespravíme deľbu, zhorí ti i
         tvoja časť. V pozemkovej knihe sme na tom nedielne všetci traja. Intabuluje sa, a hotové.
    </p>
    <p>
     — To je hrozné! — ponorí si sestra hlavu do dlaní, trápiac sa, čo počať. Ale o chvíľu sa
         rozhodnutá zdvihne. — Dobre, Imro, — pozrie mu rovno do očí. — Keď chcete, nech teda Merlan
         príde vykonať, čo treba. Ale jedno, — sprísnie jej tvár, — gáblikovského sa nedovolím
         dotknúť. Nie pre seba, Imro! Pre Gejzu a pre teba! Mňa, keď príde na to, inžinier Krupovský
         uživí. Ale kto sa postará o vás, ľahtikárskych princov krčmárskeho kráľa? Povedz, kto?
         Myslíš, budeme mať priateľov v biede, ako sme ich mali v hojnosti a bohatstve? Sme
         prekliati a, zdá sa, kliatba neletí na nás daromne. Mama je tu, hľa, — pohladí rakvu. —
         Otec hynie, a kapitál, ten nazhŕňaný kapitál nás ide zadláviť. Navykli ste troviť, ako si
         povedal. A strovíte všetko, nech nechytí niekto opraty do ruky. No, ja ich chytím, — stisne
         drobné päste. — Osvedčujem sa ti pri drahej pamiatke našej mamy — chytím ich! Zvíťazila som
         v boji o panstvo krčmárskeho kráľa, pokúsim sa stať si do cesty i samému osudu a zachrániť
         našu rodinu od hanby!
    </p>
    <p>
     — Ty si sa zmenila, Gaby! — hľadí na ňu brat s údivom.
    </p>
    <p>
     — Do nepoznania si sa zmenila!!
    </p>
    <p>
     — Je čas i tebe zmeniť sa, — obzrie si ho od päty do hlavy.
    </p>
    <p>
     — Doterajší spôsob života stiahne ťa za mladi do hrobu. Žltneš ako jesenný list. Keď si
         pochováme mamu, v krátkom čase ožeň sa!
    </p>
    <p>
     — Dobre hovoríš, — ožije hneď Imro. — Práve som ti chcel povedať. Už mám i nevestu…
    </p>
    <p>
     — Azda Zuzu Gombáľku?
    </p>
    <p>
     — Prečo myslíš?
    </p>
    <p>
     — Keď si ju využil.
    </p>
    <p>
     — Využili ju aj iní.
    </p>
    <p>
     — Koho si teda chceš vziať? — Dinu!
    </p>
    <p>
     — Dinu? — zhíkne Gaby, až osinie. — Židovku by si si vzal ty, Imro Gáblik?! A to ešte
         takú?!
    </p>
    <p>
     — Žena ako žena. Navykol som na ňu.
    </p>
    <p>
     — Ježišmária, — zloží sestra ruky, — troviť si navykol… na Dinu si navykol?!
    </p>
    <p>
     — Hej, — prisvedčí meravo.
    </p>
    <p>
     — A na Gombáľku si nenavykol?
    </p>
    <p>
     — S Dinou si rozumieme…
    </p>
    <p>
     — To je hrozné! Dobre, že už mama nevie o tom! — vpadne bezvládne do fotela a nepovie
         viac slova.
    </p>
    <p>
     I keď sa brat zoberie a odíde, ani vtedy nie. Je ani omráčená. Neprevraví do večera. Ani
         k dedinským ženičkám, čo prídu zaspievať dobrej panej na poslednú púť.
    </p>
    <p>
     Iba v noci, keď ostane sama so svojou mamou, neodolá búrke, rozvírenej na dne mladej
         duše. Otcova strojáreň stojí mĺkvo ako v najväčší sviatok. Ticho je, až desí. Myšlienka za
         myšlienkou blýska jej v hlave. Spomienka naháňa spomienku. Obrazy, plné živých farieb,
         menia sa jej pred očami. Poznáva na nich osoby: mamu, otca, bratov a i samu seba. Aké milé
         sú tie tváre, kým patria len jej a ona zasa im! Obdivuje mamine oči, veľké, sivé, celkom
         také zdedil po nej Imro. — Prečo len nemám ja také oči?! — Mama jej vraví: — Ty máš krajšie
         ako ja… a to je zle! — Ona si vie namyslieť. Ale rada ide s mamou po chalupách. Gejzu
         nevezme so sebou, ani Imra. Ju áno. A ona sa tak vďačne baví s handrovými bábikami
         sedliackych dievčat. Kúpené doma nerobia jej toľko radosti. A čo je chystania, keď ide do
         Klátovca učiť sa! Ešte viac, keď ju vystrájajú do Tešína na inštitút. Ako jej to len vraví
         tá starostlivá mama? — Gaby, Gaby, ale chlapcom daj pokoj! — Mamička moja, neboj sa, ja im
         dám. Len nech oni dajú mne! — A nedajú — ani tu už nedajú. Mama vypisuje dlhé listy, také
         pekné. Zavše sa požaluje na Gejzu i na Imra. Zlí sú! Veď oni nebudú, až dorastú. A potom sa
         otvára život. Ona žije sebe a len sebe! Nasledujú ľúbostné listy, schôdzky, zábavy, mužskí
         zbožňovatelia… Koloman Krupovský, inžinier na Galassyho hute, a svadba na tri župy. —
         Pochabá si, Gaby, veľmi pochabá. Nech si muž dáva na teba pozor!
    </p>
    <p>
     — Ó, ten si dáva, mamička! — Ba si nevie dať! — On je vďačne zaťom krčmárskeho kráľa,
         ale nie je pre také divé, rozmarné zvieratko, ako som ja. To je privážny a veľmi ženský
         pán. Byť mladou, všetkými zbožňovanou paňou, krásne je, najmä — keď je muž rozumný a nerobí
         z každej pletky záchvaty žiarlivosti. Mamička dovráva, ona — cíti — nemôže za to. Galassy
         je dobrý priateľ, ale čo? V láske tiež už na penzii. Ale taký Merlan, Jožko Merlan! A
         takých Jožkov je dosť vo frakoch i kamizoloch. Dosť veru. Mama zasa dovráva. Ale prečo je
         ten Kamo taký trpezlivý? Prečo ju nevyhreší, nezmláti, nevytrhá za vlasy a nevyobjíma? Môže
         ona za svoju divú krv? Tu je vojna o licencie. Doktor Jakub Gelb, krásna Róza Samlerová!
         Ide o domínium krčmárskeho kráľa na Ryčave. Čo má robiť, keď je už rad na nej? Musí do
         Pešti… Na bojový front, vystrojená všetkým tým, čo má, vnady a čarovnosť. Vynájde sa
         dokonale. Prechodí z náručia do náručia a vyprázdni čašu radosti, až sa jej zunuje a bridí.
         Všetko sa jej zhnusí napokon! Slávna Róza zápas prehrá, Jakub sa otrávi, Rosenkranz
         preklína — joj, to je život!
    </p>
    <p>
     Vyrušia ju prudké kroky zo susednej spálne, kde je otec s Nechtáčkou.
    </p>
    <p>
     — Ach, otec zasa nespí! — rozplynie sa všetko. Pred jej zrakom už len štyri dlhé sviece
         a v sviežom kvietí vosková tvár mamina. — A ja som za toto dala všetko! — zbiera sa jej
         horkosť v duši, až do mdloby. — Obránila som to, čo dom náš ničí, ničí, — vyhrnú sa jej
         naraz slzy hojným prúdom. — Mama, mama moja drahá, nehnevaj sa na mňa! — nemôže sa zdržať a
         trpko zanarieka. — Veď už teraz nikoho nemám, nikoho, nikoho-ó…
    </p>
    <p>
     — Tu som ja, Gaby, — ozve sa vtom ticho Koloman vedľa nej. — Neplač! Poď!
    </p>
    <p>
     A ona zatíchne. Vstane a ide s ním…
    </p>
    <p>
    </p>
   </div>
   <div type="chapter">
    <head>
     21
    </head>
    <p>
    </p>
    <p>
    </p>
    <p>
     Po pohrebe nastane opravdivý prevrat na Gáblikovie kolónii. Gejza prišiel v poslednú
         chvíľu, práve aby nebolo bez neho. Sú teda všetci doma, okrem mamy, ktorá už našla svoj
         večný domov. Len teraz badať, ako ona, tichučká, beznáročná, bola vlastne hýbadlom tejto
         ohromnej domácnosti. Keď jej niet, všetko zrazu stojí. Nielen v kuchyni, i v krčme. Nielen
         v krčme, i v gazdovstve. Všetci robia, čo sa im páči. Vlastne každý čaká — spraví to druhý.
         Gáblikovi sa zlepší, ale chodí — nohy rozkročené naširoko — ako dieťa. Mladí páni sú bez
         vôle a ani tiene. Služobníctvo si len šušká a odvláča ešte, čo môže… V krčme je tiež ticho.
         A keď sa kto tu obráti, žiada len na úver.
    </p>
    <p>
     Gaby to všetko vystihne a cíti: tu je jej úloha — zachrániť ešte, čo sa dá. Chvíle,
         strávené pri mŕtvej materi, sú chvíľami sĺz, no — i požehnania. Z ľahkomyseľnej, požívačnej
         dámy, nárokujúcej si — ako mačička — od všetkých len najväčšiu pozornosť, vyrastá žena,
         hotová postaviť sa i proti divému víchru, čo chce rozrumiť stavby krčmárskeho kráľa. Zhodí
         parádne šaty. Oblečie sa prostunko, prepáše zásterkou a dá sa do roboty.
    </p>
    <p>
     — Doktor Merlan môže k nám len na druhý týždeň, — vraví jej vychudnutý Gejza, strhaný —
         ako vidieť — peštianskym pobytom. — Bude mať práce v obci. I naše veci dá pritom do
         poriadku.
    </p>
    <p>
     — Dobre.
    </p>
    <p>
     Gaby chápe: bratom ide najprv vyrovnať, čo majú osobných závislostí. Nie je proti tomu.
         Tak či onak — vyrovnať sa to musí. Ale predovšetkým si nazrie do kuchyne a do komory.
    </p>
    <p>
     — Mara, Jula, — zavolá na slúžky, — poďteže sem!
    </p>
    <p>
     — Čo rozkážete, milosťpani? — vyvaľujú oči, čo len chce s nimi.
    </p>
    <p>
     — Kde je múka?
    </p>
    <p>
     — Tu, — ukážu na zvyšky vo vreciach i v priečinkoch. — Tu je nulka, tu chlebová, tu…
    </p>
    <p>
     — Iba toľko? — diví sa mladá gazdiná, spomenúc si, čo tu vždy stálo vriec a vriec. —
         Viac niet?
    </p>
    <p>
     — Nieto, — červenajú sa dievky ako pivónie. — Minula sa.
    </p>
    <p>
     — Kde je cukor? — pokračuje ďalej.
    </p>
    <p>
     — Tu, — ukazuje Mara na polici kus z celého klobúka.
    </p>
    <p>
     — To je všetko?
    </p>
    <p>
     — Všetko, — prisvedčia obe, pozrúc významne na seba.
    </p>
    <p>
     — Kde je masť? Slanina?
    </p>
    <p>
     — Tu je plecháč šmalcu, — ukazuje Jula pod policou.
    </p>
    <p>
     — A hen na hambálku pol pôlta, — doloží Mara, rada, keď aspoň toľko jesto.
    </p>
    <p>
     — Koľko sme zabili bravov?
    </p>
    <p>
     — Osem, — udrú dievky očami do zeme.
    </p>
    <p>
     — A nieto už viac masti?! — horší sa Gaby. — Kde sa to prepadá všetko? Kto tu gazdoval?
    </p>
    <p>
     — Odkedy boli pani chorá, Hana Nechtáčka.
    </p>
    <p>
     — Zavolajte mi ju! — seká slová odmerane, až idú dievkam mriavky po chrbtoch. — Nech je
         tu, ale hneď!
    </p>
    <p>
     Nechtáčka príde vysmiata, tučná, spokojná. Už vie, o čo ide mladej. No, môže sa jej
         spýtať, čo chce, ona jej vysvieti.
    </p>
    <p>
     — Počujte, tetka, — zadíva sa jej Gaby ostro do očí, — v komore až kričí.
    </p>
    <p>
     — Čo pre pána boha? — spľasne Nechtáčka rukami. — Azda máta?
    </p>
    <p>
     — Kričí, vravím vám, — intonuje ešte vážnejšie.
    </p>
    <p>
     — Ale čo, prosím ponížene? — zachveje sa žena.
    </p>
    <p>
     — To, čo tam niet, Nechtáčka! — pristúpi k nej blízko. — Pozrite, — ukáže na veľkú a
         prázdnu miestnosť, — je to Gáblikovie komora, ha? Myslíte, ja neviem, čo tu bolo všetkého?
         Kde sa to podelo?
    </p>
    <p>
     — Ja neviem, — sklopí žena oči a počne fikať. — Len si nemyslíte, že som ja… že sme my…
    </p>
    <p>
     — Myslím-nemyslím, — meria ju i dievky od päty do hlavy, — ale tu je nie všetko v
         poriadku…
    </p>
    <p>
     — No, ja môžem tu na fľaku skamenieť! — boží sa Nechtáčka.
    </p>
    <p>
     — Len sa nebožte, — všíma si Gaby jej rozpakov. — Pôjdete so mnou do vašej komory?
    </p>
    <p>
     — Kedy?
    </p>
    <p>
     — Hneď!
    </p>
    <p>
     — Pôjdem, čo by som nešla? — schytí sa, akoby už išli. Ale keď vidí, že pani si to
         zaumienila naozaj, spätí sa a ohľadúva v sukni. — Ale nemám kľúča. Kamsi ho zavlieklo to
         dievčatisko. Večer, až príde, nech sa vám páči…
    </p>
    <p>
     — Nechtáčka, — okríkne ju, — myslíte, máte s bláznom do činenia? Teraz už nemáte kľúča?
         Len povedzte pravdu, odvláčali ste vy, odvláčali aj iní. Pani bola chorá, nemal vám kto
         zastúpiť cestu. No dobre. Ale teraz je všetkému koniec. Ak ja zbadám, — pozrie prísne na
         všetky tri, — že sa ktokoľvek tu niečoho dotkne, už aj ide z nášho domu. Za svoje peniaze
         dostanem statočnú pomoc hocikedy. Rozumeli ste?
    </p>
    <p>
     — Rozumeli, — fňukajú dievky. I Nechtáčka fňuká. — Veď sa už len nehnevajte na nás!
         Nikdy nám to tu nikto nepovedal.
    </p>
    <p>
     — Teraz som vám to povedala ja, — vzpriami sa Gaby. — A zachovajte si: oddnes som tu ja
         paňou v dome!
    </p>
    <p>
     — Viac sa to nestane! Nie veru!
    </p>
    <p>
     — Veď nech i nie! — myslí si v prvom záchvate i vyhodiť ich všetky na ulicu. Ale zas:
         najme iné, nebudú lepšie. A Nechtáčku potrebuje, keď je najlepšou kuchárkou v dedine.
    </p>
    <p>
     Spraviac si poriadok v kuchyni, prejde hneď do krčmy. Víta ju napudrovaná Jolana, ktorá
         už vonkoncom netúži po Budapešti. Má sa tu dobre, ani v raji. Nik ju nedozerá. Gazduje si
         zručne i pre seba. Navíjať klbko na stovky, to už nejde. Odkedy sa starý pán nestará o
         prácu ľuďom, nemajú peňazí. Berú, no — neplatia. I teraz rozťahuje sa niekoľko gazdov pri
         pohárikoch. Ale najviac — len napísať…
    </p>
    <p>
     — Na druhý týždeň má vraj byť v obci exekúcia, — vravia si medzi sebou.
    </p>
    <p>
     — Ba kieho ancikrista! Azda len Úverná nežaluje?
    </p>
    <p>
     — A veru tá! Ani nevieš? — hučí z úst do úst. — Už žalovala. A súd rozkázal exekvovať
         azda pol dediny.
    </p>
    <p>
     — Tak pôjdeme za tým novým advokátom, čo je miesto Gelba. Ako sa len volá?
    </p>
    <p>
     — Berlan!
    </p>
    <p>
     — Nie! — kričia iní. — Merlan!
    </p>
    <p>
     — Vy somári, — ohlási sa došlý richtár Adam Kochel Bunkovčík, s laločkom pod bradou, —
         práve ten má prísť so sudcom. Iste i s tým chatrným Ježiakom, len duša čo chodí do neho
         spávať. Ja už viem. Budú brať pre tie podpisy všetkých radom…
    </p>
    <p>
     — I teba? — zdvihne sa Juro Gombáľ Bachela.
    </p>
    <p>
     — No, vari mne darujú?
    </p>
    <p>
     — Dobre, že ti je syn v árešte!
    </p>
    <p>
     — Čo ten? — zasvietia richtárovi oči. — Má vraj prísť domov! Páni ho prepustia. Ktosi
         orodoval za neho tamhore…
    </p>
    <p>
     Gaby je už zabraná v obchodných záznamoch. Ale na richtárovo slovo zodvihne hlavu.
         Zadíva sa na neho spoza ohrady. Príde jej na um, či sa ozaj nerobí niečo na jej zakročenie?
         V belasých očiach sa jej zablysne a srdce prenikne iskierka nádeje. Kedysi bola by inak
         vzbĺkla na takú zvesť. Ale teraz hneď zas oprie zraky o stĺpce záznamov, prezerá účty,
         vyplatené i nevyplatené. Tu by ju mali vidieť jej zbožňovatelia. Ani by ju nepoznali.
    </p>
    <p>
     — Ako je to s tým naším obchodom? — spýta sa Jolany.
    </p>
    <p>
     — Ľudia, najmä od volieb, zle platia, — zháňa Jolana usilovne čosi v priečinku.
    </p>
    <p>
     — Prečo?
    </p>
    <p>
     — Zárobky klesli, — hľadá ďalej, — Ani hora sa nerúbe. Rudu na Machník vozia už i
         Marušovania, Rudovčania, i Gelbania… — nájde to čosi a chce všupnúť medzi písma.
    </p>
    <p>
     — Ukážte to, Joli, — vezme jej knižočku z ruky. — To sme ešte neprezreli. Ach, knižočka
         zo sporiteľne? Tritisícštyristodvadsaťpäť zlatých, — číta nahlas. — To ste si u nás dobre
         nagazdovali, — podá jej knižku.
    </p>
    <p>
     Zrovná ďalej Gejzovo aj Imrovo vzal a dal. Prijatú hotovosť i závislosť. Zíde i do
         pivnice, kde je povestná strojáreň krčmárskeho kráľa. Poobzerá sudy i pečatené fľaše.
         Nápoja ešte jest. Len pokladnica, do ktorej chodili prv všetci a brali z nej podľa vôle —
         skoro prázdna.
    </p>
    <p>
     Na druhý deň ide za paholkom Janom, ktorý je už tu z áreštu, do dvora. Dá vypustiť z
         chlievov. Tým nechýba nič. I kravy si obzrie, pohladí po chrbtoch. I tie sú v poriadku. Iba
         kone nezdajú sa jej. Beluše sú ešte ta. Ale hnedáky sú veru naostro suché.
    </p>
    <p>
     — Jano, — ohriakne sa na ťarbavého chlapa, — a čím ich ty chováš?
    </p>
    <p>
     — No, sečkou a obrokom, — zajakne sa od prekvapenia, čo sa robí s mladou paňou, také sa
         spýtať. — Obrokom, čím iným?
    </p>
    <p>
     — Ja reku, že slamou!
    </p>
    <p>
     — Ba! Kto by kone slamou kŕmil, keď má ovos?
    </p>
    <p>
     — Ale ty vraj ovos vynášaš… — Kam?
    </p>
    <p>
     — Domov po záhumní…
    </p>
    <p>
     — Bohuprisám, to už nie!
    </p>
    <p>
     — Nechtáčka ťa videla.
    </p>
    <p>
     — Nechtáčka? — rozhodí sa Jano. — Ach, tá pľuha! To keď ona, tak povie i na mňa?
    </p>
    <p>
     — Povedala — netaj! Všetci ste brali. Ja viem. Ale teraz nech jedno zrnko nevyjde z
         domu! Rozumel si?
    </p>
    <p>
     — Rozumel, — hnevá sa Jano na Nechtáčku. Ale netají ďalej. Taká pani všetko zvie. Čo
         bude tajiť?
    </p>
    <p>
     Gaby nazrie takto rad-radom do všetkého. Pomaly je s hospodárstvom Gáblikovie kolónie
         načistom. Je to povážlivo nachýlené, ale myslí, pri obozretnosti a novom, dobrom poriadku
         dá sa mnoho napraviť. Ide len o členov rodiny. Možno ich ovládať, keď sa už sami nevedia.
         Alebo nie? Otec len keď Jolane dá a Hane Nechtáčke, ak má z čoho. Horšia je vec s Imrom,
         ktorý má s drobnou, počernou Dinou veľké plány. Najhoršie je s Gejzom. Ten má starých
         čestných dlžôb ani nevie koľko. A keď sa pohne z domu, všade robí nové.
    </p>
    <p>
     Večer, keď si starý Gáblik vypije svoju mierku rumu s koňakom a utiahne sa do spálne, i
         hostia sa porozchodia, zdrží bratov na slovo.
    </p>
    <p>
     — Čo nového? — spytuje sa Gejza sestry, tušiac vážnosť stavu, keď ich potrebuje oboch.
    </p>
    <p>
     — Rodinná rada? — pohodí Imro nedbalo ako vždy.
    </p>
    <p>
     — Keď chcete, i rodinná rada, — prehovorí k nim Gaby, pôvabná i v svojom prostunkom
         odeve.
    </p>
    <p>
     — A čo je predmetom?
    </p>
    <p>
     — Nuž, Gejza, i ty Imro, — počne sestra taktne udierať na cit, — mamy už niet viac medzi
         nami. Čím nám bola i v domácnosti, cítiť teraz, keď odišla od nás. S otcom čo je, vidíte.
         Stáva sa dieťaťom. Vy nástojíte spraviť poriadok s materinským. Ja myslím, spravme si
         poriadok s celou domácnosťou.
    </p>
    <p>
     — Pre mňa, — stisne žltkastý Imro plecia a zakašle.
    </p>
    <p>
     — A ako to myslíš? — zvedavý je Gejza. — Ako?
    </p>
    <p>
     — Musíme zmeniť svoje výdavky, — začne ona vec opatrne. — Máme dva páry koní. Jedny
         môžeme predať.
    </p>
    <p>
     — Tie hnedé…
    </p>
    <p>
     — Nie, Gejza, — vystrie proti nemu malú, ružovú dlaň, — beluše!
    </p>
    <p>
     — Beluše? — pokrúti hlavou mladší brat. — To by sme už museli byť!
    </p>
    <p>
     — Veď i sme!
    </p>
    <p>
     — A na čomže pôjdeš do Klátovca? — namieta Gejza. — Len nie na tých žobrákoch. Ľudia by
         sa ti smiali!
    </p>
    <p>
     — Nech! — zablysne jej rozhodnosť v očiach a rukou spraví odmerané gesto. — A napokon
         nebude to tak zle. Dozriete paholka. Jano neodvláči ovos záhumním domov a naše hnedáky môžu
         byť nielen do hnojničiaka, ale i do koča…
    </p>
    <p>
     — A čo ďalej? — hľadia bratia znepokojene na sestru.
    </p>
    <p>
     — Máme dve slúžky, — pokračuje ona chladno. — Jedna bude dosť.
    </p>
    <p>
     — I do kuchyne, i do dvora? — pohodí Gejza.
    </p>
    <p>
     — V kuchyni bude Hana Nechtáčka. Maru pošlem domov…
    </p>
    <p>
     — Maru? Prečo práve Maru?
    </p>
    <p>
     — Tak teda Julu, keď ti Mara prirástla k srdcu.
    </p>
    <p>
     — A prečo práve Julu? - ozve sa zas Imro.
    </p>
    <p>
     — No, viem, o čo vám ide, — stiahne dúhové obočie. — Nie som ani ja taká zlá. Spravíme
         to takto: Julu pošlem strynej do Klempárov na Marušovo. Práve mi vravela, potrebuje takú
         oberučnú. Dobre?
    </p>
    <p>
     — A čo máš ešte? — rád by už byť Gejza na konci a tuší, ešte ďaleko je od toho. — Čo
         máš?
    </p>
    <p>
     — Dobrú noc! — obráti sa Imro zunovane k dverám.
    </p>
    <p>
     — Kam ideš? — skríkne na neho Gaby tvrdým panovačným hlasom.
    </p>
    <p>
     — Dina ma čaká, — strhá sa brat. — Ja pristanem na všetko.
    </p>
    <p>
     — Dina počká, — zastane mu cestu. — A kto vie, či ty pristaneš na všetko.
    </p>
    <p>
     — Len nebudeš žiadať odo mňa nemožnosti?
    </p>
    <p>
     — To nie, — ovládne sa sestra. — Ale chcem, aby si vedel o všetkom. Sadni si, — posunie
         mu stoličku a potisne ho na ňu. — Ešte je dosť, čo ťa má zaujímať. Tu je Jolana…
    </p>
    <p>
     — I tú chceš prepustiť? — upadá Gejza z údivu do údivu, kým Imro viac len apaticky
         naslúcha. — Jolanu?
    </p>
    <p>
     — Dosť má od nás. Nagazdovala si za ten krátky čas.
    </p>
    <p>
     — A kto bude v krčme?
    </p>
    <p>
     — No, i ty, i ja, — uvažuje chvíľu. — Alebo, lepšie, rozďelme si úlohy. Imro nech je v
         obchode. Ty, Gejza, v hospodárstve a ja v kuchyni. Keď treba, i v krčme. Jolana môže ísť.
    </p>
    <p>
     — Ale otec bude zúriť, — vynorí sa v mužských očiach pochopiteľná obava. — Jolana ho
         vedela vždy pobaviť. I uspokojiť. Keď zbadá, že sme ju odpravili, vypukne u neho záchvat.
    </p>
    <p>
     — Vypukne i bez toho, — podotkne Gaby. — Povie sa mu: Vyplatili sme ju, odišla.
    </p>
    <p>
     — Kam?
    </p>
    <p>
     — Nuž, odkiaľ prišla. Do Budapešti!
    </p>
    <p>
     — No, dobre, — zapáli si Gejza cigaretu a ponúkne i brata.
    </p>
    <p>
     — Ale, dúfam, týmto sme skončili.
    </p>
    <p>
     — Naopak! — zažiaria sestre oči. — Teraz ide najvážnejšie.
    </p>
    <p>
     — Čo také? — hľadia bratia nervózne.
    </p>
    <p>
     — Ty, Gejza, odpusť, — obráti sa mäkko najprv k nemu ako k staršiemu, — koľko máš
         priateľov a priateliek, čo sú našimi hosťami?
    </p>
    <p>
     — Nie veľa, — vyratuje na prstoch. — Štyroch a piata je Hilda.
    </p>
    <p>
     — A ty, Imro?
    </p>
    <p>
     — Ja mám len troch nateraz, — chápe, kam mieri.
    </p>
    <p>
     — A Dina?
    </p>
    <p>
     — Tá je štvrtá. Ale tú už nerátam ako hosťa. Prečo sa spytuješ?
    </p>
    <p>
     — Je čas, keď sa nedomyslia sami, dať im znať: zanechať náš dom, — vysloví Gaby jadrne
         vetu za vetou. — Už je čas!
    </p>
    <p>
     — Zbláznila si sa? — skočia na ňu obaja.
    </p>
    <p>
     — Ani najmenej, — vydrží ich pohľad, až oni sklopia oči.
    </p>
    <p>
     — Neviete, v čom sme!
    </p>
    <p>
     — A ty vieš!
    </p>
    <p>
     — Viem!
    </p>
    <p>
     — V čom? — zabodnú sa tri páry očí do seba. — V čom sme teda?
    </p>
    <p>
     — Sme, moji drahí, nad priepasťou, — vraví im odmerane. — Stavba krčmárskeho kráľa a
         povestného gáblikovského bohatstva, ak sa nevzchopíme, naozaj, ak sa nevzchopíme, zrúti sa
         ani z karát…
    </p>
    <p>
     — Ako vieš?
    </p>
    <p>
     — Nevidíte, čo robím od maminho pohrebu? — meria ich káravo. — Vy si halaškujete s
         priateľmi a priateľkami, akoby nič. Ja chodím z komory do krčmy, z krčmy do dvora — ja!
         Všetko som prezrela. Viem, ako nás škaredo okrádali doma, kým sa ohromné tisíce míňali vo
         svete.
    </p>
    <p>
     — Ty si nemíňala? — zagánia na ňu. — Len my?
    </p>
    <p>
     — Priznám sa, — sklopí veľké oči, — nie som bez viny. Ale ja to aspoň uznám. Máte to i
         vy uznať. Pochopte, brali sme zo spoločnej pokladnice ako z neprebranej studne. Nik nám
         peniaze neodpočítal, nikto nás nekontroloval. Bral si ty, Gejza, bral si ty, Imro, brala
         som i ja. Napokon otec objednával na úver. Tovar sa míňal, a viac len zapísať. Otec robil
         dlhy, vy ste robili dlhy. Tovar sa objednáva a neplatí. Naša povestná strojáreň sa
         nebezpečne zadŕha, rozumiete už? A čo myslíte, — zníži hlas, ponášajúci sa najmä prízvukom
         na mamin, — dokiaľ to môže takto trvať?
    </p>
    <p>
     — Hm… hm, nepríjemná vec! — hľadia si do očí chvíľu a mlčia. V izbe sa ozvú hodiny.
         Práve bijú tri štvrte na dvanásť. — Len ako to hosťom povedať?
    </p>
    <p>
     — Odcestujeme, — vynájde sa Gaby. — Nech odcestujú i oni!
    </p>
    <p>
     — Ja Dinu nemôžem vyhnať, — ohlási sa Imro.
    </p>
    <p>
     — Tak jej povedz, nech sa chytí práce, — hneď je rada i pre neho. — Jolana odíde, nech
         ju nahradí…
    </p>
    <p>
     — Čo ti tak ide o tú okatú židovku? — diví sa Gejza, hotový poslať Hildu späť do hotela
         K spevavej labuti. — Čo máš na nej? V Žajdliciach je ženských dosť. A inakších!
    </p>
    <p>
     — Chce si ju vziať za ženu, — poznamená Gaby uštipačne. — Čo ty na to, Gejza?
    </p>
    <p>
     — To by som ja už nespravil.
    </p>
    <p>
     — Ty si rob, ako chceš, — strhá sa Imro. — Mne je Dina potrebná.
    </p>
    <p>
     — Ozaj načo?
    </p>
    <p>
     — Načo? — vzplanú mu oči chorobným leskom. — Keď bude treba, opatrí ma!
    </p>
    <p>
     Všetci uznajú, hovoriť ďalej bolo by zbytočné. I tak je už pozde. O dvanástej zakľúči sa
         rodinná porada. Účastníci idú po svojom.
    </p>
    <p>
     Gaby nejde domov. Ostane tu. Zavrie dvere za bratmi a prejde sa po dome, či je všetko v
         poriadku. Tma a kamenné ticho jej lahodia. Strojáreň, kedysi i o tomto čase hučiaca
         strojáreň, nehybne stojí. Skočí ešte do otcovej izby, čo on? Spí. Nevdojak prejme ju
         teplota a spokojnosť. Verí, v jej rukách môže sa ešte mnoho zachrániť. I silu cíti a
         odhodlanie na to. Svojmu Kamoškovi tým len zaimponuje. On je človek vážnej práce. I teraz
         pre prácu ani neprišiel z Machníka. Ale keď príde, poradí sa s ním: nech vidí, akú má ženu.
         Bože, čo všetko musela prežiť od svojich rozmarov až po zvedavosť na mienku svojho muža!
         Koľko známostí vychutnať a pristaviť sa pri najprirodzenejšej! Vojde do spálne a ľahne si
         do maminej postele. Zdá sa — je s ňou. Vidí jej krásne sivé oči. Cíti jej chudučkú ruku na
         svojej. Počuje jej slová: — Kto ju vraj nahradí? Kto u Gáblikov? Kto v Žajdliciach? Kto? —
         Uspokoj sa, mama, — vraví jej, — ja ťa nahradím, ja, tvoja dcéra, Gaby! — zacíti vtom
         sladkosť jej úsmevu. — Spríkril sa mi život, pre ktorý si ma hrešila. Pôjdem ako ty i do
         chalúp za povinnosťou… — Už ich i vidí pod ťažkými strechami nachýlené, oblôčky ako dlaň.
         Iba hen richtárovie múranica sa vypína, a nemá prečo. Chalupy, múranica, kaštieľ — napokon
         je to všetko jedno! Niekto sa jej zasmeje do očí. Kto je to? Človieča u Bunkovčíkov? Nie,
         to je nie človieča! To je piadimužík! Hlásnikov piadimužík. Len mu ešte bradu prilepiť a
         fúrik dať do ruky. A či nie — bradu, tú má. A akú bradu! Dlhú a šedivú. I vlasy má šedivé
         ako ľanové povesná. A ako sa len vyškiera! Stojí kdesi vysoko, vysoko v úbočí, mordujúc sa
         s akýmsi balvanom. Pohol ho, iste ho pohol! Hľa, ako sa chichoce! Ako tlieska… Starý, hej,
         čo si to vyrútil z toho vrchu? To je balvan, ohromný zlatý balvan… Ako sa len gúľa
         prudkejšie a vždy prudkejšie. Nevidíš, letí rovno na náš dom?! Zastav ho, zastav! Pozri,
         veď je už na krove… už na krčme. A všetko praští, všetko sa zomieľa pod jeho ťarchou…
         Zastav, ty! Nezastavíš? Ty pracuješ a nezabúdaš? Kocháš sa z nešťastia krčmárskeho kráľa a
         jeho rodiny? Aha, už viem! Poznám ťa — ty si Rosenkranz! Ohyzdný, preklínajúci. — Uh! —
         vykríknuc, otvorí oči.
    </p>
    <p>
     V izbe je ticho a tma. Hodiny bijú jednu.
    </p>
    <p>
     — Ale zbav nás od zlého, — zavzdychne si Gaby a zaspí.
    </p>
    <p>
     Akoby akási tajomná, príjemne chladná ruka dotkla sa jej čela a zahnala nepokojné sny.
         Stratí sa v občerstvujúcom spánku bezo sna.
    </p>
    <p>
     Ráno je zdravá a mocná. Keď vstane, rozchodia sa hostia ešte toho dňa ako potkany z
         topiacej sa lode.
    </p>
    <p>
    </p>
   </div>
   <div type="chapter">
    <head>
     22
    </head>
    <p>
    </p>
    <p>
    </p>
    <p>
     Práve vyhrčí na bujných belušoch vystrojená Hilda z Gáblikovie dvora, keď pred krčmou
         zastane fiaker. Niekoľko známych pánov vysadne z neho. Jeden z nich má velikánsku aktovku
         pod pazuchou. To je suchý Berki, pisár teraz už v kancelárii doktora Merlana. Suchší než
         on, je len prísneho, úradného pozoru — pehavý pán exekútor. Okrem nich vysypú sa z fiakra
         plavovlasý drobný sudca Ježiak a novopečený mladý advokát, doktor Merlan.
    </p>
    <p>
     Gejza šiel so svojou priateľkou do Klátovca, ako sa patrí, vyprevadiť ju na stanicu.
         Prišlých privítajú všetci, čo sa lúčili s Hildou. Ona bola z priateliek ešte
         najpríjemnejšia.
    </p>
    <p>
     — Dobre, že ideš, — stisne Imro Merlanovi ruku.
    </p>
    <p>
     — Sľúbil som, — puká mladý advokát z voňavej cigary. — A kam ide Hilda?
    </p>
    <p>
     — Myslíš Gejzu — nie?
    </p>
    <p>
     — Kam ide Gejza, to viem, — zasvietia mu zdravé zuby. — Ale Hilda?
    </p>
    <p>
     — No, domov, — vykladá Imro. — Do Budapešti.
    </p>
    <p>
     — Dobré dievča — škoda ho! — A tvoja Dina?
    </p>
    <p>
     — Tá je ešte tu…
    </p>
    <p>
     — Vitajte! Vitajte! — usmieva sa hosťom i Jani báči, podávajúc im ruku radom. Jeho tvár
         je neholená a úsmev je akýsi nechlapský, skôr detský. — Nech sa vám páči dnu! Všetkým nech
         sa vám páči, — ponúka srdečne, ako je od rokov a rokov naučený.
    </p>
    <p>
     Hostia sa nedajú núkať. Vojdú do hostinca ako domov. Zložia sa pohodlne v panskej. Za
         deň neskončia prácu. Musia sa tu i na noc usalašiť…
    </p>
    <p>
     — Ach, veď nech sa vám páči, — usmieva sa starý Gáblik na všetkých, — nech sa vám len
         páči! Nás je už menej. Miesta dosť. Cíťte sa ako doma!
    </p>
    <p>
     — A ako sa máte, báči? — spytuje sa ho Ježiak.
    </p>
    <p>
     — Ako sa mám? — rozkladá, ako kto má hockoľko času. — Nuž dobre! Celkom dobre!
    </p>
    <p>
     — V Klátovci počuť, ste vraj chorý, — obzerá ho Merlan od päty do hlavy. — I Werner
         vravel, i Balkovič.
    </p>
    <p>
     — Ach, to len tak zavše, — pohmká. — Zavše, viete! Ale ja ešte doliem. Veď nemám, iba
         šesťdesiat! Ešte mám dom prestaviť. Čo budeme bývať v takejto chatrči. Ba predám tu všetko
         a kúpim veľký hotel…
    </p>
    <p>
     — A kde, báči? — mrknú páni jeden na druhého. — Kde?
    </p>
    <p>
     — No, v Budapešti na Okružnej, — smejú sa mu oči detsky.
    </p>
    <p>
     — Alebo na dunajskom brehu. Niekde pri Hungárii. Keď prídete do Pešti, zosadnete v našom
         hoteli. Pravda?
    </p>
    <p>
     — Nuž, a ako inak? — prisvedčia a sadnú si k olovrantu, čo prinesie Nechtáčka; ona sa
         rozumie svojej veci.
    </p>
    <p>
     Tuhý, dobre opaprikovaný gulášik a chutné vínko udrú pánom o nos. Berki a exekútor
         rozkázali by si hneď po dve porcie. Dajú sa do jedla, akoby dva dni nejedli.
    </p>
    <p>
     — A milostivá kde je? — uprie mladý advokát ostré oči na Nechtáčku, ktorá obsluhuje,
         akoby len tomu žila. — Nie je doma?
    </p>
    <p>
     — Odišli s Marou do dediny. Hneď ráno, — spustí vravná žena. — Odkedy im mamička, boh
         ich osláv, odišli, všetko robia ako oni. Obliekajú sa prostunko a už druhý raz vyšli do
         dediny s plným košom. Viete, navštíviť takých podlejších a chorých, čo nemajú… I nebohá
         pani tak robili.
    </p>
    <p>
     — Veď my tiež tu nemôžeme ostať, — hodí Jožo okom po prítomných ako generál. Príde mu
         pri spomienke na Gaby čosi na myseľ, no odoženie to ako motýľa od seba — na vhodnejší čas.
         — Počujte, žena, — pristaví Nechtáčku, — ako sa voláte?
    </p>
    <p>
     — Hana Nechtáčka, — vypne sa, mladica ešte, v kvetavom oplecku a zásterke, popretkávanej
         červeno. — Hana, prosím…
    </p>
    <p>
     — Tak, Hanka, — uštipne ju doktor po bucľatom líci, — spravíte nám poriadny obed a
         večeru.
    </p>
    <p>
     — O to sa nebojte! — zvrtne sa Hana, akoby mala len dvadsať rokov.
    </p>
    <p>
     — A my, kamaráti, — fľochne na jedákov, — najedli sme sa, i vypili sme si, poďme! Robota
         nás čaká. Pôjdeme na obecný dom. Hľa, — ukáže na dvere, v ktorých sa ukáže zavalitá
         postava, — už i pán richtár ide.
    </p>
    <p>
     A ozaj vojde do panskej sviatočne pristrojený Adam Kochel Bunkovčík, žajdlický richtár.
         S ním aj nerozlučný, územčistý Juro Gombáľ Bachela, kým nepríde nejaká katastrófa,
         najbohatší gazda. I Matej Perec Dudroš sa pridá, hoci od volieb nebol ešte v priateľstve s
         predstavenstvom obce, ked on — ako známo — hlasoval na Bendeho. Vojdú i viacerí a zastanú
         si v úctivej vzdialenosti od komisie, čo ich obec ráči dnes navštíviť.
    </p>
    <p>
     — Pán richtár, — zavolá Merlan na Bunkovčíka, — pôjdeme na obecný dom.
    </p>
    <p>
     — Ach, prosím ponížene, — poškrabe sa hlava obce za uchom, — kde by sme tu vzali obecný
         dom?!
    </p>
    <p>
     — Vyše štyritisíc duší má obec, a bez obecného domu? — mrzí sa odvokát.
    </p>
    <p>
     — Nuž, pán urodzený, — pohne sa Perecovi ohryzok na hrdle, — z duší ešte nikde
         nevystavili obecný dom.
    </p>
    <p>
     — My Žajdličania, prosím, máme chrám boží, pomodliť sa, — zachveje sa richtárovi lalôčik
         pod bradou, — na ostatné máme tu hostinec pána Gáblika.
    </p>
    <p>
     — No, dobre, — pohodia si páni niekoľko slov medzi sebou. — Tak poďme do sedliackej. Tam
         bude náš úradný výkon.
    </p>
    <p>
     — Dali ste, čo treba vybubnovať? — spytuje sa sudca, potrhujúc si v prstoch tenký fúz. —
         Dali ste?
    </p>
    <p>
     — Áno, pán sudca, — ohlási sa úslužne Gombár Bachela. — Všetko je v poriadku. Práve ide
         sluha s bubnom po dedine.
    </p>
    <p>
     Prejdú do sedliackej. Tu je smradu nahrubo. Musia najprv obloky otvoriť. Páni si
         posadajú hneď za predný stôl. Gazdovia s richtárom na čele stisnú sa pri druhom vedľa
         bočnej steny. Kým sa tí pri prvom radia, čo a ako, otvorenými oblokmi začuť na čas hukot
         obecného bubna.
    </p>
    <p>
     — Zbytočné bubnovať, — pohodí rukou richtár. — Ľudia to už vedia. Celá obec je na
         nohách, ako na súdny deň.
    </p>
    <p>
     A naozaj, ešte sa bubon ozýva po obci, krčma je už plná. Exekučná súdna komisia počne
         teda prácu. Sudca vysvetlí zhromaždeným, ide o pohľadávky klátovskej Úvernej banky, čo
         podľa výroku okresného súdu majú sa inkasovať, keď nemožno inak, na verejnej licitácii.
    </p>
    <p>
     Exekútor rozloží písma, Berki píše zápisnicu.
    </p>
    <p>
     — Parcela na Klčovišti, — počuť monotónne, — pozemnoknižné miesto číslo 357/2. Vlastník
         Jano Krčuľa zadný… Výkričná suma…, tristo zlatých. Kto dá viac?
    </p>
    <p>
     Nikto sa nehlási. Prítomným až dych zastáva.
    </p>
    <p>
     — Kto dá viac? — volá sucho exekútor. — Po prvé… Po druhé… Po…
    </p>
    <p>
     — Ja dám tristojeden, — ozve sa doktor Merlan.
    </p>
    <p>
     — Tristojeden, — znie zasa monotónne a sucho v zhromaždení do zadusenia, — Kto dá viac?
         Po prvé… Po druhé… Po tretie… Parcela je pána doktora Jozefa Merlana.
    </p>
    <p>
     Nasleduje druhá, tretia, štvrtá parcela. Tu roľa, tu zasa lúka, tu ohrad. A tak
         donekonečna. Nikto z domácich nelicituje. Nikto sa nehlási. Sedia ako z kameňa jeden vedľa
         druhého a dívajú sa na pánov, akoby ich vysmievali. Neujdú licitácii — ani richtár Kochel
         Bunkovčík, ani kmotor Gombáľ Bachela, ani načervenastý Martin Mlatec, ktorému paholok z
         krčmy vo voľbách namáčal rebrá. Nikto. Ale ani nik nelicituje, ani nepridáva. Akoby sa celé
         Žajdlice vopred dohovorili nechať pánom všetko na vôľu. Nech si robia, čo chcú.
    </p>
    <p>
     — Načo vám to len bude, pán pravotár? — pichajú sedliaci Merlana.
    </p>
    <p>
     — To ja pre banku, — odpovie sucho.
    </p>
    <p>
     — A veď my s tou bankou nič nemáme.
    </p>
    <p>
     — Nič ako nič, — zadíva sa na nich. — A zmenky ste nepodpisovali?
    </p>
    <p>
     — No, to pre tie papiere, — rozhovoria sa občania. — Aha, Juro, už to máš!
    </p>
    <p>
     — Bodaj by mi ruka okľavela! — šomre Bachela. — Ani nič nedostaneš, a len plať. Načo ste
         nás len naučili písať?
    </p>
    <p>
     — I tak z toho páni nič nepoznajú, — mudruje hlásnik. — Veď sú tie parcely už v tretích
         rukách.
    </p>
    <p>
     — To je už naša vec, — zdvihne pero pisár Berki a vstrčí si ho na chvíľu, kým zástup
         stíchne, za ucho. — Naša veru!
    </p>
    <p>
     — Nikdy vy nebudete tie parcely orať, ani kosiť! — zvlní sa zhromaždením.
    </p>
    <p>
     Iba pri jednej veci stane sa, čo nikto nečakal.
    </p>
    <p>
     — Dom číslo 158, — znie monotónny hlas, — všetky hospodárske stavy na parcele číslo
         1343… Vlastník Matej Perec Dudroš… sedemstoštyridsaťpäť zlatých… Kto dá viac?
    </p>
    <p>
     Matej Perec, suchý ako šašina, ani sa nehne pri tých slovách. Myslí si, ani to nikto
         nekúpi. Veď by on tomu, kto by sa odvážil, i rozvrátil hlavu! Banka žiada len dlh, tej bude
         platiť úroky…
    </p>
    <p>
     — Sedemstopäťdesiat, — ozve sa vtom piskľavý hlas z úzadia.
    </p>
    <p>
     — Ej, ktože je to? — napínajú sa chlapi poznať licitanta. — Iste je nie zo Žajdlíc.
    </p>
    <p>
     — Veru nie, — nesie sa. — Žid je to akýsi! Drevokupec z Marušova a či z Rudavky.
    </p>
    <p>
     — Sedemstopäťdesiat po prvé, — recituje exekútor. — Po druhé… Po — tretie…
    </p>
    <p>
     Tu povstane ruch. Do krčmy vtisne sa žena s dvoma malými deťmi a položí ich na stôl pred
         komisiu.
    </p>
    <p>
     — Vylicitujte si i tieto! — skríkne s nárekom. — Načo sú mi, keď už nemáme ani kde
         bývať?!
    </p>
    <p>
     V tú chvíľu vstane Maco Perec, biely ani stena. Ohryzok pohne sa mu na suchom hrdle,
         akoby chcel niečo povedať. Ale nevydá hlasu. Len sa vyrúti z miestnosti a bežkom beží do
         dediny.
    </p>
    <p>
     — To je nie dobre, — vravia si sedliaci.
    </p>
    <p>
     — Stavania patria pánovi, — obráti sa exekútor k drobnému židáčkovi, čo sa tisne bližšie
         k stolu, — ako je vaše ctené meno?
    </p>
    <p>
     — Prosím, zapísať, — vraví licitant piskľavým hlasom, — ja som to vylicitoval a skladám
         i príslušnú sumu v mene pána Adolfa Rosenkranza, obyvateľa nateraz v Podolínci, prosím!
    </p>
    <p>
     V miestnosti povstane zmätok. Žena kričí, deti na stole nariekajú, občania sa pohoršujú.
    </p>
    <p>
     — Žid sa nám vlúdil do dediny! — hučí nebezpečne z kúta do kúta. — Židák sa nám vlúdil…
         Von s ním!… Von s ním!
    </p>
    <p>
     — Ticho tu! — blysnú sa vtom na prahu žandárske bodáky a zachvejú kohútie perá.
    </p>
    <p>
     O chvíľu je ticho ani v hrobe. Komisia môže pokračovať.
    </p>
    <p>
     Ale opravdivé divadlo odohráva sa v obci samej, kade chodia Gaby s Marou od rána. Hlúčky
         ľudí, najmä žien, tvoria sa už po uhloch od svitu. Krupovská sa ich aj spýta, idúc okolo, o
         čom diškurujú. Ale tí len hľadia na ňu v rozpakoch a nepovedia slova.
    </p>
    <p>
     Mara vie, kade chodila s nebohou paňou, a mladá pani chcú po stopách matere. Aj ju vedie
         po medzierkach, po hnojavých dvoroch. Nadídu do Perecov, kde okolo tuberkulóznej matky mrví
         sa kopa drobných detí. Gaby nechápe, čo tak splašeno hľadia všetci na ňu. Len keď ich
         obdaruje, poďakujú pekne. Slzy sa vyhrnú z očí úbohej ženičke; na nej veru tie deti veľa
         nenechali.
    </p>
    <p>
     — Čo vám je, stvorička? — spýta sa jej pani.
    </p>
    <p>
     — Keď sme už na mizine, — žaluje sa ona. — Pozrite, koľko je tých detí! A keby i len
         jedno umrelo z nich! Ani jedno nechce.
    </p>
    <p>
     — A vedeli by ste označiť, ktoré má umrieť? — hľadí na ňu so súcitom, pridajúc jej ešte
         niekoľko koruniek.
    </p>
    <p>
     — To nie, mladá pani! — spamätá sa. — To nie! Len keď sme takí nešťastní!
    </p>
    <p>
     — Pán boh je dobrý, — nepríde jej iná potecha na myseľ. Pohladká dieťa, čo mať má na
         rukách, a idú ďalej.
    </p>
    <p>
     Pristavia sa u hlásnika, kde je piadimužík. On sa už vopred teší, keď ich vidí
         prichádzať s košom. Zájdu do Gombáľov, kde je Zuzka chorá, vypýtať sa jej, čo jej je. Ak
         iné nie, aspoň poradiť. Gaby cíti, ešte nedávno by sem nebola vošla za svet. Mrzela sa na
         dievča pre Imra, i pre Martina. Dnes ide pokorne a teší sa, keď môže byť aspoň tôňou svojej
         matere, samaritánky. Akoby len chcela podkúpiť hrozivú budúcnosť, rútiacu sa mrakom na dom
         krčmárskeho kráľa.
    </p>
    <p>
     — Čo ti je, Zuzka? — zastane si pri jej posteli, hľadiac na ňu s citom. — Čo sa ti
         stalo?
    </p>
    <p>
     — Dvíhala som vrecia, — žaluje sa zblednutá dievka. — Pretiahla som sa.
    </p>
    <p>
     — Pretiahla veru, — prisviedča vráskavá Kulbaska, ktorá jej čosi pripravuje. — No, veď
         bude zasa dobre! Bude dobre!
    </p>
    <p>
     — A vy sa do toho rozumiete, totka? — diví sa pani starene.
    </p>
    <p>
     — Čo by len nie? — šomre žena. — Za toľké roky človek mnoho zabudne a lecičomu sa i
         naučí.
    </p>
    <p>
     — Len ju teda opatrujte! Len… — podá Gaby čo-to i Bachelovie hluchonemému dievčatku s
         nezábudkami v nevinných očiach a vyjdú z domu.
    </p>
    <p>
     — Tá je už v tom, — uškrnie sa cestou Mara na paniu významne. — Už je v tom, namojdušu!
    </p>
    <p>
     — Ako vieš?
    </p>
    <p>
     — Hm, — červená sa Mara, puclačka, — kde raz stará Kulbaska opatruje, tam možno vziať
         jed na to, že je dievka v tom… Veď je i bledá ani stena.
    </p>
    <p>
     — A s kým, myslíš? S kým by bola? — ozve sa v Gaby ženská zvedavosť. — Azda s Martinom?
         Či…?
    </p>
    <p>
     — Skôr s naším mladým pánom, pani urodzenká.
    </p>
    <p>
     — Veď sa znali len pred voľbami, — krúti pani hlavou. — To nemôže byť!
    </p>
    <p>
     — Ajajáj, — usmeje sa dievka, pohodiac významne rukou, — odkedy sa tí už znajú! Dobre
         prv, ako ta začal Martin chodiť.
    </p>
    <p>
     Nová neresť, pichne paniu niečo okolo srdca. Ten Imro, ten Imro, mihne sa jej nepríjemne
         v hlave, besnie sa za Dinou, a tu má Zuzu na posteli. Len aby sa jej nič horšieho nestalo!
    </p>
    <p>
     — Kam ideme? — spytuje sa slúžka, opálajúc košom, v ktorom je nejaký zvyšok.
    </p>
    <p>
     — Ešte do richtárov, — pohodí rukou.
    </p>
    <p>
     — Tam bude len Tera.
    </p>
    <p>
     — Navštívime ju.
    </p>
    <p>
     Kade idú popred chalupy, všade hlúčky ľudí. Najviac žien. Postávajú i s deťmi v
         špinavých šatách, hoci vyšívaných. Ako na robotu. Rozkladajú rukami, i kričia. Keď prídu k
         nim, zamĺknu. Na pozdrav ledva zaďakujú. Nijakého úsmevu na tých tvárach, ako kedysi.
         Nijakého pekného slova. Pohľady, čo za nimi vysielajú, sú skôr jedovaté.
    </p>
    <p>
     Z richtárovie dvora vyskočí proti nim človieča. Zazerá, vyvaľuje oči, vydávajúc odporné,
         neartikulované zvuky zo seba. Ako vidieť, nie je priateľsky naladené.
    </p>
    <p>
     — Hrozné! — zakryje si Gaby tvár na chvíľu, nevidieť tú podivne znetvorenú hlavu
         nizučkého čela, veľkých uší a úst od ucha k uchu. — Nepusť ho ku mne! — zavolá na Maru.
    </p>
    <p>
     — Ty, — stane mu Mara do cesty a vytiahnuc z koša kus koláča, podrží mu ho pred nosom. —
         Kde sú ňaňo?
    </p>
    <p>
     — Ha-ha-ha! — siahne po koláči a ako psíča hltavo ho prace do seba.
    </p>
    <p>
     To je jediná reč, ktorej on rozumie.
    </p>
    <p>
     V pitvore nájdu Teru. Práve varí zemiaky sviniam v kotlíku.
    </p>
    <p>
     — Dievča, doma si?
    </p>
    <p>
     — Doma, milosťpani, — obráti sa trochu zamazaná ako pri robote. — Veď nech sa páči
         bližšie, — otvorí hneď dvere na izbe.
    </p>
    <p>
     — Nestačíme, dievka moja, — všíma si Gaby, že jej Martin nenechal veľa z krásy. — A si
         len sama doma?
    </p>
    <p>
     — Sama, — sklopí úzke oči. — A ten, — mrkne na mliaskajúce človieča.
    </p>
    <p>
     — Kde sú otec?
    </p>
    <p>
     — U vás, — pozerá jedným okom na tvora, či niečo zlého nevystrája. — Na licitácii.
    </p>
    <p>
     — Dnes je licitácia! — počne pani chápať hlúčky ľudí na priedomí, i tie nemilé pohľady.
         — Tak my, Mara, musíme hneď domov, — obzrie sa na slúžku, čo stojí s prázdnym košom. — Bude
         roboty, iste prišli páni z Klátovca, — myslí predovšetkým na Merlana, i čo jeho návšteva
         pre nich znamená. — Tak počuj, Terka, — pritiahne ju k sebe — prišla som ti len povedať,
         netráp sa! Martin dnes-zajtra príde domov.
    </p>
    <p>
     — Keby len prišiel, — rozplače sa dievka, ledva sa zmôže na slovo. — Ani matky, — vyrazí
         z nej konečne, — skoro ani otca… i ten brat zavretý… a ja sama, samučká… už mi je neraz do
         zúfania!
    </p>
    <p>
     — Neplač, Terka, — pohladí ju po sklonenej hlave, — všetko sa napraví. No, ale my poďme!
    </p>
    <p>
     Čím bližšie ku Gáblikovie kolónii, tým viac ľudí postáva na ceste. Slová tým sú tvrdšie
         a pohľady nepriateľskejšie. Pred krčmou celý zástup. Dvaja žandári s nasadenými bodákmi
         stoja vo dverách.
    </p>
    <p>
     — Kde sa tisneš? — osopia sa na sedliaka, čo chce dnu. — Máš čítanku?
    </p>
    <p>
     — Nemám, — nedá sa chlap odstrčiť. — Ja chcem licitovať.
    </p>
    <p>
     — Máš peniaze na vádium? Ukáž!
    </p>
    <p>
     — To mal iba ak jeho starý otec, — poznamená ktosi a zlostný smiech zmyká zástupom. —
         Hehehe!
    </p>
    <p>
     — Tak marš, lebo! — nastrčia sa proti spätkujúcemu dva bodáky.
    </p>
    <p>
     — Hu-hú! — rozhučí sa na to zástup rozhnevane. — Veď nám už ani iné nezbýva, len sa dať
         pobiť na hŕbu!
    </p>
    <p>
     Gaby a Mara s prázdnym košom len sťažka sa predierajú zástupom. Nik sa im nechce
         vystúpiť, tak sú stlačení. Musí zísť žandársky strážmajster zo schodíkov a prerobiť im
         cestu.
    </p>
    <p>
     — Nás vezme čert, — vrie v zástupe, — aj ich zoberie! Veď nebyť krčmy, neviem, čo sú
         zmenky!…
    </p>
    <p>
     — Ale čuš, — ohriakne ho ktosi, — veď títo nemôžu za to!
    </p>
    <p>
     — A kto môže?
    </p>
    <p>
     — Aj ty! Načo si žral?
    </p>
    <p>
     — Mara, — chytajú dievku za rameno, — i sem ste mali niečo doniesť v tom koši.
    </p>
    <p>
     — Rozdali sme v obci, — chápe sa dievka dopredu.
    </p>
    <p>
     — Čože z toho, keď nám predávajú chalupy?
    </p>
    <p>
     — Môžete toľko nepiť! — ohriakne sa na nich.
    </p>
    <p>
     — Ach, ty panská suka akási!
    </p>
    <p>
     — Tadeto, milosťpani, tadeto! — vedie urastený, fúzatý žandár Krupovskú na schodíky. —
         Sem, prosím! — pomôže jej, dostískanej.
    </p>
    <p>
     — Kto dá viac! — počuť, keď je tichšie, z otvorených dverí.
    </p>
    <p>
     — Ľudia, — ozve sa ostrý hlas zo zástupu, — Matej Dudrošovie sa obesil!
    </p>
    <p>
     — Obesil? A kde?
    </p>
    <p>
     — Na vôdre! Keď mu predali chalupu, šiel domov a obesil sa!
    </p>
    <p>
     — Ten už dal viac! I najviacej!
    </p>
    <p>
     — Čo len bude s toľkými deťmi? — lamentujú ženy.
    </p>
    <p>
     Poznámky prskajú z rozvlneného zástupu ako iskry z pahreby. Gaby ich zacíti — pália!
         Namierené sú nielen na banku a na komisiu. I na nich, Gáblikovcov! I na ňu, hoci práve
         rozdala kôš darov v dedine, ako kedysi mama. A keby ešte oni dali exekvovať!
    </p>
    <p>
     — Nie! — obzrie sa s hrôzou na rozzúrený zástup. — Radšej nech nás!
    </p>
    <p>
     Keď vyjde do predsiene a vidí v sedliackej hlavu pri hlave, začuje ten podivný hluk,
         uteká do najzadnejšej izby. Na chodbe stretne sa s Gejzom. Snaží sa zavrieť svojho
         obľúbeného čierneho psa do spálne, aby neskočil na ľudí.
    </p>
    <p>
     — Už si doma? — nevie mu múdrejšieho povedať.
    </p>
    <p>
     — Už.
    </p>
    <p>
     — A je tu doktor Merlan?
    </p>
    <p>
     — Je.
    </p>
    <p>
     — Povedz mu, nech vyjde k žandárom! — kmitne jej obava v očiach. — Ľud je rozzúrený. Aby
         sa tu niečo nestalo…
    </p>
    <p>
     — Nestane, neboj sa! — uisťuje Gejza. — Náš ľud vie kričať. Keď sa vykričí a nevidí z
         toho nič, zatíchne. Ale doktorovi poviem.
    </p>
    <p>
     — A mohol by si prejsť i po Dinu do Imrov. Nech nám príde pomôcť!
    </p>
    <p>
     — Vidíš, dnes by sa ti Hilda zišla.
    </p>
    <p>
     — Žičil by si jej to? V Pešti jej bude lepšie.
    </p>
    <p>
     — Možno.
    </p>
    <p>
     — Iste.
    </p>
    <p>
     — A čo tí ľudia práve teraz hučia?
    </p>
    <p>
     — Matej Perc Dudroš sa obesil.
    </p>
    <p>
     — Obesil? A prečo?
    </p>
    <p>
     — Keď ho vypredali! A Imro je kde?
    </p>
    <p>
     — Iste pri Dine.
    </p>
    <p>
     — Povedz mu, aby hneď tu bol, — vzpriami sa energicky, — dozrieť si, čo treba. Nech nám
         to posledné neroznesú!
    </p>
    <p>
    </p>
   </div>
   <div type="chapter">
    <head>
     23
    </head>
    <p>
    </p>
    <p>
    </p>
    <p>
     Licitácia sa pretiahne hlboko do poludnia. Iba vtedy sa stíši hluk, ľudia sa porozchodia
         a Hana Nechtáčka, vyobliekaná ani na krst, môže ukonanej komisii podávať v panskej obed.
         Nezahanbí sa. Všetkého hojne prichystala ako kedysi. Pozbierala v komore, čo ešte ostalo po
         kútoch, a je to. Možno naposledy…
    </p>
    <p>
     — Tak ste šťastne skončili, pán doktor? — víta Gaby hostí, oblečená v prostunkých
         čiernych šatách. — Skončili ste?
    </p>
    <p>
     — Ako vezmeme, — zmraští Merlan čelo. — Ono je to vlastne tam, kde i bolo.
    </p>
    <p>
     — Ako to?
    </p>
    <p>
     — Nuž, prosím, — vysvetľuje, chytajúc sa za príkladom vyhladovaných lyžíc, — požiadavku
         mala banka, vylicitovala to banka. Dá si to prepísať, ak sa jej oplatí. A keby to chcela
         speňažiť, zas jej to len nik nekúpi ako teraz.
    </p>
    <p>
     — Podivná vec, — prikývne i fúzatý Ježiak, — podivná. Jeden druhému palec drží.
    </p>
    <p>
     — To pekne, pán sudca, — odľahne panej kameň zo srdca.
    </p>
    <p>
     — Pekne, pekne, — načrie sudca do šafranovej polievky, — ale čo povedia nám? Nebyť tej
         Dudrošovej chalupy, nezoženieme jednej zlatky za celý deň.
    </p>
    <p>
     — A kto ju vylicitoval?
    </p>
    <p>
     — Istý drevár — žid z Rudavky, — ochotne informuje sudca.
    </p>
    <p>
     — On bude v nej bývať?
    </p>
    <p>
     — Nie, — usilovne pamätá i na dobrú polievku, až sa zakvapká. — Nevylicitoval to pre
         seba, ale pre akéhosi žida z Podolínca, Adolfa Rosenkranza.
    </p>
    <p>
     — Adolf Rosenkranz! — zbledne Gaby náhle.
    </p>
    <p>
     — Áno, — pozrie sudca na zajedených spoločníkov, — myslím, nemýlim sa. Tak zadiktoval.
    </p>
    <p>
     — Áno, Adolf Rosenkranz, — prisvedčí Berko.
    </p>
    <p>
     — Rosenkranz, — ledva vypovie jeho sused, čo má plné ústa bielučkých rezancov. — Nátan
         Rosenkranz.
    </p>
    <p>
     — Nie Nátan, — zavráti ho Berki. — Adolf. Nátan je jeho otec. Veď bol u nás starý, keď
         sa volalo k nám do Gelbov, viem. Tento je Adolf…
    </p>
    <p>
     Iba Jožko Merlan nezamieša sa do reči. Zbadá, Gaby veľmi zbledla. Za tým musí čosi byť.
         On vie, so starým Rosenkranzom mala v Pešti boj. Porazila ho. Iste jej je nemilé, že sa tu
         zjavil.
    </p>
    <p>
     — Čo ti je, Gaby? — nachýli sa k nej. — Zle sa cítiš?
    </p>
    <p>
     — Hlava ma rozbolela, — snaží sa usmiať. Ale úsmev sa zatopí v trpkosti. — Nič
         vážnejšieho.
    </p>
    <p>
     O chvíľu doktor vidí, Gaby vstane a ticho sa vzdiali. Okolo stola chodí Nechtáčka a
         pekne vyondulovaná, počerná Dina. Gejza a Imro starajú sa o nápoj. Nech nik nemá krivdy.
    </p>
    <p>
     Iba starý Gáblik akosi nemá sa do jedenia. Len čo si vypije. Díva sa na hostí, ako im
         chutí. Počúva, čo si hovoria, a usmieva sa na nich. Oči mu tak trochu plávajú ako na vode.
    </p>
    <p>
     — A vy, Jani báči, čo nejete? — spytuje sa ho doktor. — Nechutí vám?
    </p>
    <p>
     — Ja som sa už najedol, — smejú sa mu detsky oči.
    </p>
    <p>
     — A už, odhliadnuc od toho smútku, ako ste?
    </p>
    <p>
     — Ale dobre, — vypne prsia. — Ako človek, čo sa vrátil z neba.
    </p>
    <p>
     — A akože sa taký človek má? — zdvihnú sa pozornejšie hlavy.
    </p>
    <p>
     — Ach, dobre… Veľmi dobre!
    </p>
    <p>
     — Len nie lepšie ako teraz my tu?
    </p>
    <p>
     — Ach veru lepšie, — prikývne si hlavou.
    </p>
    <p>
     — A odkiaľ vy to viete, Jani báči?
    </p>
    <p>
     — Odkiaľ? — vážne obzrie všetkých. — Veď som sa vrátil z neba!
    </p>
    <p>
     — No, už zasa, otec, — obráti sa k nemu Gejza odmerane. Prítomní zbadajú, že je tu čosi
         nie v poriadku, a nenadpriadajú. Ale Jani báči si už nedá svoje a rozpráva, kde bol a čo
         zažil, ako najsvätejšiu pravdu.
    </p>
    <p>
     — Hej, ja som videl, čo ste nevideli… Viete čo? Svoj vlastný mozog. Videl som svoju
         lebku ako popolničku. Aj som si otriasol do nej cigaru. Ale príde mi vtom na um, ako budeš
         rozmýšľať, keď tam bude popol? Aj som si ho pekne povyberal… — vykladá, spytujúc sa, i
         odpovedajúc si sám. — A naraz len umriem. Počujem i piesne na svojom pohrebe. Jedni ma
         chvália — bol to dobrý človek! Druhí hania — darebák vraj, neprajník a lump! No, dobre!
         Počujem i kázeň. Taká je dojímavá… Počúvam, počúvam, iba keď sa nájdem v nebi pred Pánom
         Bohom. Všade svetlá, anjeli a teplo je tam. Predvedú ma pred súdnu stolicu a tu povie Pán
         Boh svätému Petrovi: — Nože pozri, či už dohorela svieca života tomuto krčmárskemu kráľovi?
         — Peter ide a príde o chvíľu: ba vraj ešte kúsok bliká. — No tak, syn môj, — povie mi
         Hospodin, — ešte ty pôjdeš späť do Žajdlíc. Ešte si sa dosť nenatrápil — marš! — No, čo mám
         robiť? — usmieva sa na jedákov. — Poslúchnem a idem. Idem takou dlhou chodbou. Už zďaleka
         počujem akúsi peknú hudbu. Zídem na zem a tu vám ma vítajú s vojenskou muzikou. No, nie je
         to pekné?
    </p>
    <p>
     — Je, Jani báči, — prikývne Merlan, objedajúc kuraciu nôžku. — Ale čo, ak pôjdeme do
         pekla?
    </p>
    <p>
     — Kto ta pôjde, nech si poradí, — usmieva sa žičlivo, upíjajúc si zo svojej nezbytnej
         pollitrovky. — Nech!
    </p>
    <p>
     — Starý pán, — pošušká mu Nechtáčka diskrétne, — volajú vás. Prišiel ktosi. Starý pán…
    </p>
    <p>
     — Koho volajú, Hana? — vypne sa a zadíva sa na ňu. — A som ti ja starý pán? Kto som ja,
         Hana? Povedz týmto pánom! Ale hneď…
    </p>
    <p>
     — No, krčmársky kráľ, — pochopí žena, o čo ide.
    </p>
    <p>
     — Tak ako mi povieš?
    </p>
    <p>
     — Vaša krčmárska kráľovská jasnosť, — spustí i pred ctenou spoločnosťou, keď už má tiež
         v rožku, — nech sa vám ráči páčiť von! Čaká vás pán minister…
    </p>
    <p>
     — To-to, Hana, — vstáva Jani báči, usmievajúc sa na hostí dobrotivo. — Tak je to
         správne, — pohne sa v širokom rozkročení, akoby sa bál o rovnováhu. — Teraz už idem.
    </p>
    <p>
     Keď vyjde, chvíľu je ticho pri stole. Iba praskot kuracích kostí počuť v mastných rukách
         Berkiho a suchého exekútora. Ostatní len pozrú jeden na druhého a starajú sa o seba.
    </p>
    <p>
     — To je už s naším otcom tak, — preruší Gejza mĺkvotu, nalievajúc hosťom.
    </p>
    <p>
     — Ach, bohuprisahám, — nezdrží sa Merlan ďalej, — veď je to zábavná choroba! Človek by
         si jej skoro žiadal.
    </p>
    <p>
     — Ešte by vám bolo skoro, — nadloží mu plnú misu husaciny počerná Dina, zaváňajúca
         akýmsi nepríjemným parfumom. — Nech sa ľúbi!
    </p>
    <p>
     — No, vám, Dinuška, — zaje sa do jej orechových očí, — vám už nedám kôš, — vezme si
         užiarený kus husacích pŕs. Aj by ju chytil pod chutnú briadku. Ale proti nemu sedí Imro.
         Bledne a rozkašle sa. — Čo, si žiarlivý?
    </p>
    <p>
     — Je zavše, — uškrnie sa Gejza.
    </p>
    <p>
     — Ale choď, — osopí sa na neho brat a v chvíli sa rozpáli. — Nie mi je dobre.
    </p>
    <p>
     — Poď, Imro, — zložiac misu na stôl, prikročí hneď Dina starostlivo k nemu, — ľahneš si
         trochu. Prejde ti… — a podopiera ho z panskej.
    </p>
    <p>
     Znova nastane ticho pri stole. Hostia cítia, akoby neviditeľný duch nebohej panej
         prešiel miestnosťou.
    </p>
    <p>
     — Čo je s tým mladým človekom? — divia sa všetci.
    </p>
    <p>
     — Nedal pozor na seba, — ponukuje Gejza. — Chodil po nociach, a teraz chrchle. Dinu si
         chce vziať. Je na ňu žiarlivý.
    </p>
    <p>
     — No, za frajerku je, — poznamená Berki. — Ale za ženu by som ju nechcel.
    </p>
    <p>
     — Keby ťa len ona chcela, — hrkne ho lakťom sused.
    </p>
    <p>
     Dobré vínko zdvihne stlmenú náladu. Keby tu nebol nedávno pohreb, aj by si zaspievali.
         Ale takto len fajčia ako Turci a statočne požívajú, čo im Nechtáčka i oberučná Mara
         predkladajú. Pisár Berki a exekútor cítia sa už v siedmom nebi. Ježiak je tiež pod forgom.
         Rozpráva klzké historky medzi mužmi a ženami zo svojej praxe. Iba Merlan nemôže akosi nájsť
         svoju rozmarnú vôľu. Ktosi mu chýba v tomto dome, komu sa najviac tešil. Príde mu na myseľ
         báječný večer, keď tu bol revanš. Ako to bolo len všetko inak. I Jani báči bol ešte pri
         sile. Iba pani Eva čo nebola s nimi. Ale aká nálada! Všetky oči prezrádzali povedomie
         nevyčerpateľnej hojnosti. A Gaby, tá nádherná mladá ženská, keď ho pripustila diskrétne do
         svojej izby! Naložila mu úlohu vykutať, koho má tamhore doktor Gelb pri ministrovi
         financií. On i spravil, čo sa dalo. Prišiel i na Rózu Samlerovú. Ale čo len to! Ale keď
         nastala tá dráždivá chvíľa! Ona sedí vo foteli. Preoblieka sa. Oči jej horia, belosť jej
         vnadného tela svieti. Môže ju objať. Smie ju bozkať… A na trojramennom svietniku horia
         sviece. — Máte odvahu zhasiť z nich jednu? — pokúša ho. Zhasí… — I druhú ? — Zhasí i tú. —
         Tretiu už nemám odvahy zhasiť ja, — vrhne mu celý omamujúci pôvab svojej bytosti do
         zbláznených očí. A potom chvíle pri Kaštieli, vôňa hory, objatie, bozky!… Kto by to
         zabudol? Vtedy bol on len Gelbov koncipista. Dnes je samostatný advokát, ktorý prevzal
         Gelbovu advokátsku kanceláriu so všetkými, i s Berkim. Vyplatil pani Irén a môže si
         spraviť, čo chce. Môže sa i oženiť. Popýtať hoci Gaby, ktorá sa ľahko rozvedie s mužom.
         Kamo i tak nestojí za nič. A z nej by bola žena, keď i s minulosťou. Ale ktorá dnes nemá
         minulosť?
    </p>
    <p>
     — Čo sa tak zamýšľaš? — vyruší ho Gejza, prihrknúc si pohár k jeho.
    </p>
    <p>
     — Kde je Gaby?
    </p>
    <p>
     — Šla domov. Iste pre tú hlavu, — lesknú sa mu oči.
    </p>
    <p>
     — Myslíš, príde?
    </p>
    <p>
     — Odpočinie si a príde, — uisťuje sused. — Veď sa tešila na tvoj príchod.
    </p>
    <p>
     — Tak vieš čo, braček — odtiahne ho. — Vybavme si, čo máme ešte dnes. Mohli by sme sa
         dať do tej vašej dedičskej veci. Mám tu pisára. Ak ste sa dohovorili, všetko pôjde ľahko.
    </p>
    <p>
     — Ale, Jožko, čo máš náhliť! — usadí ho kamarát. — Vidíš, ako je u nás. Otec leží, Imro
         leží, Gaby možno tiež leží… A potom vieš, do toho majú vážne slovo i naši Hrvoľovci. Zajtra
         sadneme na koč i s Imrom a pôjdeš s nami do Marušova k ujcovi Paľovi. Tam to spravíme, a
         bude!
    </p>
    <p>
     — Dobre, keď chceš, — uspokojí sa Jožko.
    </p>
    <p>
     Hrkne si, i zapáli, ale vôľa mu len neprichodí. Spod hustých obŕv hľadí na priateľov. Aj
         sa zasmeje, aj zažartuje, ale myseľ jeho Gaby nebezpečne pripútala k sebe. Vypité víno len
         čo mu rozplamení i tak bujnú fantáziu a súri rozhodnutie. Dlho váha. Napokon, keď vidí,
         druhovia sú rozzabávaní a dobre im bude i bez neho, vstane. Nebadane rád by sa vytratiť.
    </p>
    <p>
     — Kam ideš? — všimne si ho Gejza.
    </p>
    <p>
     — Na návštevu, — odpovie. — Pozriem, čo je s Gaby.
    </p>
    <p>
     — Choď, — súhlasí brat. — Možno ťa i čaká.
    </p>
    <p>
     Zvesť o podivnej kúpe Dudrošovie chalupy rozruší Gaby natoľko, že sa musí utiahnuť.
         Najprv ide do spálne. Ale keď sa ani tu neutíši, zoberie sa domov, t. j. do štvrtého a
         najúhľadnejšieho domca Gáblikovie kolónie. Tu má svoj najpokojnejší kútik, kde sa
         narozmýšľa neraz, najmä od maminej smrti. V svojich vkusne upravených dvoch izbách snovala
         si kedysi svoje rozmarné plány. Dnes tu uvažuje ako odvrátiť pohromu, rútiacu sa na celú
         Gáblikovie rodinu. Stav je ťažký, ale ona sa vie vynájsť. Čím sa jej ukazuje úloha ťažšou,
         tým ju viac dráždi. Vpraví sa do toho, ako sa vpravila prekonať všetky ťažkosti v
         Budapešti, čo stavali rafinovane vypočítavé hlavy i jemné ženské rúčky do cesty krčmárskeho
         kráľa. Myslela, kapitola s Gelbom, Rózou a s tým starým židom sa skončila. Vedomie tohto ju
         uspokojovalo, dodávalo sily.
    </p>
    <p>
     Samlerová našla si svoju úlohu, i nových priateľov vo Viedni, Nátan Rosenkranz zas
         vrátil sa k svojmu povolaniu do Podolínca a po prehranej bitke nemyslí viac na ňu. A tu sa
         naraz dozvie: tento hrozný človek nespí. On myslí i ďalej na Ryčavu, na Žajdlice, na
         krčmárskeho kráľa, i na ňu, krčmársku princeznú. Načo by inak vylicitoval jeho človek
         Dudrošovie chalupu, ak by si pre Adolfa netrúfal vydobyť licenciu? Gaby je spočiatku
         vyrušená z koľaje. Ale keď si vec lepšie rozmyslí, uspokojí sa. Veď tu je ešte gróf Arnold
         Galassy. Tu sú i jej peštianski ctitelia. Kým jej pôjde o to, Rosenkranz nevyhrá…
    </p>
    <p>
     Práve myslí vrátiť sa k hosťom, keď počuje zaklopať.
    </p>
    <p>
     — Ach, ty si, Jožko? — víta prichádzajúceho. — Práve som chcela k vám. Ale môžeme ostať
         i tu. Sadni si.
    </p>
    <p>
     — Už ťa hlava nebolí? — hľadí na ňu starostlivo.
    </p>
    <p>
     — Nie, — vystúpi jej na tvár vľúdny úsmev. Prešlo mi.
    </p>
    <p>
     — Ak sa smiem spýtať, — chytí ju za obe ruky a pritlačí k ústam, — od čoho bol ten bôľ?
    </p>
    <p>
     — Starosti, Jožko, starosti, — neodťahuje ruky. — Vieš, mama umrela, teraz je všetko na
         mne, — vzdychne si zhlboka. — Pre mňa je to nový život. A keď potom človeka rozruší
         všeličo…
    </p>
    <p>
     — Viem, čo ťa rozrušilo, — pohládza jej ružové pršteky. — Rosenkranz.
    </p>
    <p>
     — Uhádol si, Jožko, — prizná sa mu. — Zle mi bolo počuť, že jeho človek vylicitoval tú
         chalupu pre Adolfa Rosenkranza. Perec sa pre to obesil a nechal tu kŕdeľ detí. Nech sa
         stará o ne, kto chce…
    </p>
    <p>
     — Čo ťa to má rozčuľovať, Gaby? — hľadí jej mäkko do belasých očí. — Keď i má chalupu v
         Žajdliciach. Ty zas máš priateľov, čo mu vždy zatnú cestu. Tu je gróf Galassy. Tu sme my.
    </p>
    <p>
     — Jožko, ty nepoznáš Rosenkranza, — krúti ona hlavou. — To je nie človek. To je prízrak.
         Keď on raz tu dal chalupu vylicitovať, to je znak, že svoju porážku nepokladá za
         definitívnu. On myslí na vec ďalej a snuje svoje pavučiny ako pavúk na muchu. Predstav si,
         vedel by si o človeku, čo v noci nemôže spať a snuje plány, ako ti nohy podraziť. Nájde si
         paragraf pre svoje právo — ospravedlniť svoje počínanie. Odrazil by si ho raz, dva,
         povedzme, i posadil, a on vstane znova a ide proti tebe. Nerozčuľovalo by ťa to?
    </p>
    <p>
     — Ale iste, — prisvedčí Jožko a ruky sa mu zachvejú. — Na to už treba lepšie nervy. Ale
         ty ich máš. A musíš mať.
    </p>
    <p>
     — Musím, to je pravda, — blysne jej v očiach oheň. — Aj ich mám, neboj sa! Veď kto by
         ich mal u nás, keby ja nie? Otec — troska! Gejza len čaká, kedy môže ufujazdiť za Hildou do
         Pešti. A Imro? Neviem, či nepôjde za mamou. Na nich tu už nič neleží. Ja som vlastne ich
         kasakurátorom. Ja, slabá žena!
    </p>
    <p>
     — Čím ti môžem pomôcť, Gaby? — pritiahne sa k nej bližšie. — Povedz, čím?
    </p>
    <p>
     — Predbežne si pomôžem sama, — stisne mu ruku. — Viem, v čom som, ale sa nedám. Dúfam
         vytiahnuť náš voz z blata. Len keby prišlo na to najhoršie…
    </p>
    <p>
     — Čo myslíš pod tým?
    </p>
    <p>
     — Keby nás predávali ako Maca Dudrošovie.
    </p>
    <p>
     — Ale choď…
    </p>
    <p>
     — Všetko je možné, Jožko.
    </p>
    <p>
     — Tak čo spraviť? — díva sa na ňu ako na oltárny obraz.
    </p>
    <p>
     — Popros v mojom mene grófa Galassyho, a ty sprav sám, čo vieš, — vyhŕknu jej slzy už
         druhý raz od maminho pohrebu. — Neprepusťte Gáblikovie majetok do rúk Nátana Rosenkranza!
    </p>
    <p>
     — Ale, Gaby, — sadne si na kraj fotela a privinie ju plačúcu k sebe. — Nemaľuj si veci
         horšie, ako sú!
    </p>
    <p>
     — Máš pravdu, — utiera si oči ručníkom. — Ale vieš, — snaží sa ovládať, — musela som ti
         to povedať. Odkedy mama umrela, mám slabé chvíle.
    </p>
    <p>
     — Iná si, celkom iná, ako si bola, — pohládza Jožo jej zlatisté, skučeravené vlasy. —
         Kde sa podela tvoja pôvabná ľahkomyseľnosť?
    </p>
    <p>
     — Človek sa mení.
    </p>
    <p>
     — A odkedy sa to vlastne datuje u teba? — vyvetrieva Merlanovi víno z hlavy. — Od
         pohrebu, a či už i v Pešti?
    </p>
    <p>
     — Jožko, — pozrie na neho dôverne. — Si mojím priateľom. Poviem ti všetko otvorene. Ja
         mám gáblikovskú krv, samopašnú, búrnu. Ale som žena. A v normálnej žene, hoci by bola na
         najnižšom stupni, ozve sa aspoň raz: stoj a späť! Aký je to hlas? Boží, či nejaký záchranný
         signál prírody — neviem. Rozumieš?
    </p>
    <p>
     — Povedz mi viac, — uľpie práve na jej vážnosti advokát. — Zaujíma ma to.
    </p>
    <p>
     — Tak počuj, — zníži hlas, akoby nechcela hovoriť pre druhého, — ja som sa posledný raz
         besnila s vami pri Kaštieli. Od tých čias som hrala. I v Pešti som hrala. Róza Parížanku,
         ja Žajdličianku. Ale i táto hra ma omrzela napokon. Predstav si, Jožko, hľadať priazeň
         dobrých starých pánov pre licencie a trpieť ich rozmary! Div, keď sa to stane ženskej
         odporným…?
    </p>
    <p>
     — Ty vlastne začínaš nový život…
    </p>
    <p>
     — Aj iná by ho začínala v mojom postavení a pri mojich skúsenostiach.
    </p>
    <p>
     — Mieniš ostať doma?
    </p>
    <p>
     — A ako inak?
    </p>
    <p>
     — Myslím, i keď dáš veci do poriadku?
    </p>
    <p>
     — Iste.
    </p>
    <p>
     — Život veľkej dámy ťa nevábi? — spytuje sa Merlan, uvažujúc pritom i o sebe.
    </p>
    <p>
     — Život dámy? — usmeje sa Gaby. — Tá večná otázka, čo zjesť, ako sa obliecť a kto ma
         pobaví? Do dvadsiateho roku môže to byť zaujímavé. Ale napokon sa musí stať nudným
         programom bez čísla. Môj program je takto bohatší a o toľko zaujímavejší.
    </p>
    <p>
     — Divná si, Gaby.
    </p>
    <p>
     — Prečo?
    </p>
    <p>
     — Tak sa zmeniť! A, — zadíva sa na ňu významne, — nájdeš, kto ti porozumie?
    </p>
    <p>
     — Hlavné, aby som si rozumela sama.
    </p>
    <p>
     — Máš pravdu, — diví sa Jožko, ako ho dnes táto krásna dáma disciplinuje. — Ale ja,
         odpusť, keď chcem rozumieť sebe, musím myslieť na iného.
    </p>
    <p>
     — Na koho?
    </p>
    <p>
     — Na teba, Gaby!
    </p>
    <p>
     — Ako to?
    </p>
    <p>
     — Veľmi prosto, — privinie ju k sebe náruživo. — Z Kama, viem, nemáš veľa. Tomu len jeho
         rudy a pece. Ja som už advokát. Keby si sa rozviedla s mužom a pristaneš, budeš mojou
         ženou. Chceš?
    </p>
    <p>
     — Nemožno, — pokrúti hlavou, vzdychnúc po dlhšom mlčaní. — Ne-mož-no!
    </p>
    <p>
     — Prečo? — snaží sa jej vyčítať z očí odpoveď.
    </p>
    <p>
     — Koloman sa mi priznal, keď som všetko stratila. Pred niekoľkými mesiacmi áno — dnes by
         som ho nemohla opustiť.
    </p>
    <p>
     — Máš ho azda i rada? — díva sa na ňu celý prekvapený. — Povedz, Gaby, máš ho?
    </p>
    <p>
     — Neviem, — skloní hlavu. — Hádam i mám. — Próbny kameň manželstva je často v nešťastí,
         — šepce pomaly a presvedčivo.
    </p>
    <p>
     — A čo teraz s nami? — zronený nechá ju odtiahnuť sa niečo od seba. — Čo?
    </p>
    <p>
     — Budeme dobrými priateľmi. Však?
    </p>
    <p>
     Večer sa Merlan napije, ani Gaby nepozná. Uložia ho s otcom do spálne. Ten mu rozpráva
         celú noc, ako ho čerti posadili na stolicu a chceli mu vypichnúť oči. Jožkovi sa pritom
         sníva celkom o inom.
    </p>
    <p>
     Žien dosť!
    </p>
    <p>
     Druhého dňa predpoludním vysadnú na koč vypočinutí Merlan, Berki a bratia Gáblikovci.
         Beluše ženu do Marušova, k Paľovi Hrvoľcovi, kde sa má zísť celá hrvoľcovská rodina.
         Privíta ich ujec Paľo, chlap ešte dobrého koreňa. I zhovorčivá tetka. Všetci sú doma.
    </p>
    <p>
     — A Gaby prečo neprišla? — zvedavá je hneď domáca.
    </p>
    <p>
     — Keď je miesto mamy, — odvetí Gejza. — Musí všetko dozrieť.
    </p>
    <p>
     — Veď, veď, deti, veď, — zabožeká tetka. — A otec sa ako má?
    </p>
    <p>
     — Ešte ta! Spokojný je.
    </p>
    <p>
     — No, práve máme dobrý obed, — usadzuje hostí. — Husičku. Dobre, že ste tu!
    </p>
    <p>
     — Ale viete, ujec, prečo sme prišli? — naráža trochu reštaurovaný Imro pri obede. — Čo
         by sme si spravili s tým hrvoľcovským poriadok.
    </p>
    <p>
     — Dobre, — usmeje sa ujec. — Času jest. To vám neskape. Teraz jedzme! A na zdravie! —
         hrknú poháriky.
    </p>
    <p>
     Tak sa oni hostia, pijú, fajčia, rozprávajú. Merlan je dobrej vôle. Berki — rozumie sa —
         tiež. Gáblikovci sú neposednejší. Vyjdú, raz Gejza, neskôr zasa Imro, čo je s tými zhora?
    </p>
    <p>
     — Idú? — spytujú sa vždy od stola. - Čo by šli!
    </p>
    <p>
     — Keď nejdú, ako chcú, — poznamená dobrodušne hostiteľ. — Možno ich práca zašla. Odkážem
         Petrovi, prídeme zajtra na obed všetci k nim, na Rudavku. A teraz, priatelia, nemyslime na
         smutné veci. Život je krátky. Na zdravie!
    </p>
    <p>
     Hostina trvá do noci. Druhého dňa vyhrčia už na dvoch záprahoch.
    </p>
    <p>
     — Ach, vitajte, vitajte, priatelia! — prijíma ich Peter Hrvolec s otvoreným náručím. —
         Praží sa, pečie sa — dobre, že idete!
    </p>
    <p>
     Zopätuje sa, pravda, všetko ako v Marušove. Tí z Gelby nejdú, čo bez nich? Odkáže sa
         bratovi Gustovi, na druhý deň prídu k nemu všetci na obed. Na šťastie páni sú už nie súci
         nezabudnúť na nervózu. Času dosť!
    </p>
    <p>
     Iba u Gusta Hrvoľca na Gelbe, kde je ešte najväčšia hostina, odtiahne Gejzu doktor
         Merlan do kúta.
    </p>
    <p>
     — Kamarát, — vraví mu, — veď už robme niečo s tým poriadkom!
    </p>
    <p>
     — A nie nám je dobre? — smeje sa mu Gejza do očí.
    </p>
    <p>
     — O tom ani reči, — hľadí advokát nástojčivo. — Koncipienta mám síce v kancelárii, ale
         nemôžem sa tu u vás hostiť celý týždeň. Teda robíme čo, či nerobíme?
    </p>
    <p>
     — Nuž, vieš, Jožko, — odtiahne ho teraz on ešte hlbšie do kúta od veselej spoločnosti. —
         Čo tu spravíš? — stisne plecami bezradne. — My sme sa vlastne už nateraz vyrovnali. Dali
         nám niekoľko tisíc preddavku. A že sa to všetko, až bude na to čas, poráta a vyrovná…
    </p>
    <p>
     Ráno hrčia z Gelby tri koče. Jeden zastane v Rudavke, kde zosadnú Petrovci, druhý v
         Marušove, kde ostanú Paľovci. V treťom hrdo sa nesú Gáblikovie beluše. Zostanú na chvíľu v
         Žajdliciach. Len čo ich nakŕmia, zaberajú dolu Ryčavou s panstvom do Klátovca. To je ich
         posledná cesta z Gáblikovie dvora. Keď sa vrátia domov, sú už predané.
    </p>
    <p>
    </p>
   </div>
   <div type="chapter">
    <head>
     24
    </head>
    <p>
    </p>
    <p>
    </p>
    <p>
     Z Hrvoľcovie preddavku Gaby márne čaká svoju časť. Gejza hneď sa zoberie za Hildou do
         Pešti. Imro ide s Dinou do Klátovca a nakúpi jej všetkého, čo si len žiada. Celú, celučičkú
         výbavu.
    </p>
    <p>
     Krupovská to vie, ale nepovie slova. Keby i povedala bratom, odvrkli by jej: — Choď do
         Hrvoľcov i ty a vezmi si svoju časť! — Oni už inakší nebudú. Ani sa netrápi pre seba.
         Kamoško je dobrý pracovník. Odborník, bez ktorého by sa v hute na Machníku neobišli.
         Dostáva pekný plat, čo je im dvom cez hlavu. Ale čo s ostatnými?
    </p>
    <p>
     Čím viac vniká do obchodu, tým zreteľnejšie vynoruje sa jej pred očami ťažký jeho stav.
         Upomienky chodia na upomienky, tu za tovar, tu na dlhy. Upozornenia z klátovskej i z iných
         bánk — vymeniť zmenky, alebo — lenže dobrými žírantmi — obnoviť. Závislosti bratov. No
         skoro zbadá i veľké závislosti otcove. Najviac ju mrzí, že o zlom hmotnom stave v
         Gáblikovie kolónii vie už verejnosť. Prepustené služobníctvo i dobre a zadarmo utraktovaní
         hostia odplácajú sa ako obyčajne. Šíria zvesti o blízkom bankrote krčmárskeho kráľa. Na to
         sa, pravda, veritelia pohnú ako lavína.
    </p>
    <p>
     Na Gaby sa všetko hrnie ako pohnuté balvany na jedľu v úbočí. Zato ona stojí. Neraz sa
         jej zdá, že čím je viac ťažkostí, tým viac rastie jej odpor a odhodlanie. Zmenší počet
         čeliadky na minimum. Ako beluše, predá i z rolí tie, čo sú ešte nazaťažené. Láta a pláta,
         čo sa dá. Pritom usiluje sa vždy dozrieť na všetko.
    </p>
    <p>
     — Mara, — vraví jedného dňa slúžke. — Preskoč do Imrov. Nech mladý prídu. Nikoho niet v
         šenku…
    </p>
    <p>
     — Mladý pán ležia, — vraví dievka.
    </p>
    <p>
     — Tak nech príde Dina, — rozhodne hneď pani. — Dnes máme práce v záhrade. Ja nestačím.
    </p>
    <p>
     O dobrú chvíľu vráti sa Mara vyčerpaná a udychčaná.
    </p>
    <p>
     — No, že si už tu! — kára ju Gaby.
    </p>
    <p>
     — Keď som počula… počula, — lapá dievka dych. — Viete, čo je v dedine nového?
    </p>
    <p>
     — Čo? — pozrie na ňu zvedavo.
    </p>
    <p>
     — Tá Bachelová je zle… Azda už i dokonala, — rozpráva trhano. — Totku Kulbasku pojali
         žandári… pre tú pomoc, viete?… Na ceste je všade ľudí a ľudí… Už je bohatá nevesta tam.
         Ostaneme len my, chudobné… Tá už šla…
    </p>
    <p>
     — Zuzka Gombáľka, vravíš? — zvisnú panej trochu ušpinené okrúhle ruky bezvládne.
    </p>
    <p>
     — Zuza, hej…
    </p>
    <p>
     — Chúďa Zuzka, — poľutuje ju, pomysliac pritom na dvoch ľudí, ktorých sa to azda dotkne:
         na Martina a na brata Imra.
    </p>
    <p>
     Príde i Dina, počerná drobná židovčička. Zájde rovno do krčmy, ako jej je nakázané.
         Trpezlivo čaká, či niekto príde alebo nie.
    </p>
    <p>
     — Dina, si tu? — nakukne Gaby, začujúc jej kroky, do kuchyne.
    </p>
    <p>
     — Tu, — hľadí Dina splašeno.
    </p>
    <p>
     — Čo je s Imrom?
    </p>
    <p>
     — Nuž, — zvesí hlavu a skoro sa rozplače, — prišlo mu zle.
    </p>
    <p>
     — Čo je s tým človekom?
    </p>
    <p>
     — Bolo by mu ísť do nejakého sanatória, — nezdvihne očú zo zeme. — Vždy väčšmi kašle.
         Potí sa, nespí…
    </p>
    <p>
     — Ísťm ísť, — zopätuje Gaby, — keby bolo za čo! Ale uvidíme, čo povie lekár.
    </p>
    <p>
     — Včera bol u nás…
    </p>
    <p>
     — Čo povedal?
    </p>
    <p>
     — Nuž, — stisne plecami, — to je práve, keď nič nepovedal.
    </p>
    <p>
     — A ssanatórium si spomenula?
    </p>
    <p>
     — Áno, — tisnú sa jej slzy do očú.
    </p>
    <p>
     — A čo?
    </p>
    <p>
     — Iba kývol rukou a odišiel, — rozfiká sa dievča.
    </p>
    <p>
     — Dina, — pristúpiac k nej bližšie, prehovorí Gaby po dlhšom mlčaní, — povedz, máš Imra
         rada?
    </p>
    <p>
     — Myslím, mám — zdvihne uslzené oči.— On bol ku mne dobrý ako nik.
    </p>
    <p>
     — Kde ste sa poznali? — nemôže potlačiť istý súcit k tomuto stvoreniu. — V Pešti?
    </p>
    <p>
     — Áno, — prikývne. — V hoteli K spevavej labuti.
    </p>
    <p>
     Tá labuť v živote Gáblikovcov akosi mnoho spieva, mihne jej mysľou. — A čo si tam?
    </p>
    <p>
     — Bola som čašníčkou, — vykladá, keď zbadá čistý, ženský záujem. — A ako taká musela som
         byť na všetko. Rodičov som nemala, nevedela som, čoho sa chytiť. Spočiatku som sa toho
         bála, potom ma to dráždilo. Napokon zbridila som sa sama sebe.
    </p>
    <p>
     — Skúsila si veľa? — počúva jej slová s najväčším porozumením.
    </p>
    <p>
     — Veľa, — sklopí oči. — Opití mužskí boli hrozní… Radšej by som už bola skočila do
         Dunaja. Vtedy si ma vzal Imro. A teraz… potom sa mám zasa vrátiť?
    </p>
    <p>
     — Nevrátiš sa, neoj sa, — vycíti Gaby čosi vážne spoločného v duši. — I okrem hotela K
         spevavej labuti je sveta dosť… — pohladí ju po opadnutej tvári.
    </p>
    <p>
     Do krčmy vojdú sedliaci pre nápoj. Dina ich obslúži, kým Gaby zas ponáhľa sa do kuchyne
         za Nechtáčkou. Potom s Marou do záhrady.
    </p>
    <p>
     Kvety už šľahol prvý mráz. Na stromoch nebolo ovocia a nažltnutý list za listom padá,
         kade idú, na chodník.
    </p>
    <p>
     — Nakopať burgyne pre svine? — spytuje sa dievka.
    </p>
    <p>
     — Nakop, — zamýšľa sa pani. — Potom počneme vyberať zeleninu.
    </p>
    <p>
     Teraz obe zastanú. Z kostolnej veže ozve sa umieráčik.
    </p>
    <p>
     — Chudina Zuzka, už sa vydala…
    </p>
    <p>
     — Taký je život, — zašepce Gaby. — Škoda jej!
    </p>
    <p>
     Na pohreb zíde sa celá dedina. Spestrejú výšivky a zbelejú sa sviatočné kroje dievok,
         žien i chlapov. Do zástupu stane i štíhla pani Gaby v čiernom.
    </p>
    <p>
     „Dobre, či zle sa jej stalo?“ zamýšľa sa, nevšímajúc si nárekov. „Ba čo na to Martin? A
         má prísť…“
    </p>
    <p>
     Cestou na cintorín počuje, ako sa škriepia ženy medzi sebou.
    </p>
    <p>
     — A čo tá Kulbaska?
    </p>
    <p>
     — Sedí. Za rok ani nevyjde…
    </p>
    <p>
     — Tak jej treba! — ozvú sa hlasy. — Načo sa chytá, do čoho sa nerozumie?
    </p>
    <p>
     — Inokedy sa jej podarilo, — bráni ju ktosi. — Čo ona môže zato?
    </p>
    <p>
     — Ale je to hriech!
    </p>
    <p>
     — A keď lekár pomôže dáme, — počuje i Gaby pichľavú poznámku, — to je nie hriech?
    </p>
    <p>
     Na cintoríne vybočí Krupovská zo sprievodu a zájde si navštíviť mamu. Dlho, dlho stojí
         zamyslená pri mohyle, na ktorej vädnú kvety. Ľudia pozrú v tú stranu a ich pohľady nie sú
         už také nezmieriteľné.
    </p>
    <p>
     „Na cintoríne sme si všetci blízki,“ pomyslí si pani. „Prečo len na cintoríne? A čo sa
         musí človek nabojovať, kým sa dostane po tento svoj cieľ?!“
    </p>
    <p>
     Doma nájde otca v predizbe. Je červený a nadutý, akoby šiel zúriť.
    </p>
    <p>
     — Čo vám je otec? — spýta sa ho starostlivo.
    </p>
    <p>
     — Nič, — odsekne jej hrdo. — Sprav si poriadok so svojimi poddanými!
    </p>
    <p>
     V kuchyni počuje od Nechtáčky, že ich starý pán chce komandovať, lebo je on vraj kráľ.
         Majú si vziať metly a cvičiť ako vojaci alebo žandári. Keď ony nestačia, kričí, reční a
         nadáva im. Dá ich vraj do chládku a vyviaže ich ako vojakov.
    </p>
    <p>
     — A mňa búšili do dverí, lebo vraj neviem execírku, — smeje sa Mara.
    </p>
    <p>
     — No, len im nerobte proti, — nakladá Gaby. — On je už ako dieťa. Najlepšie mu spraviť
         po vôli, čo sa dá.
    </p>
    <p>
     Pred večerom zájde navštíviť brata. Prekvapí ju tichosť a pustota na Gáblikovie kolónii.
         U Gejzov zamknuté, u Imrov nemo. Iba v oblokoch jej domca kvitnú muškáty a begónie.
    </p>
    <p>
     A ako tu všade bolo veselo! Na verandách pletené stoličky, ale prázdne. Prv sa na nich
         sedávalo.
    </p>
    <p>
     — Čo je s tebou, Imro? — nájde brata na pohovke čítať noviny. — Si chorý?
    </p>
    <p>
     — To len tak, — usmeje sa mdlo. — Sadni si, Gaby.
    </p>
    <p>
     — Mal by si do nejakého sanatória… Peniaze azda ešte máš.
    </p>
    <p>
     — Už som minul.
    </p>
    <p>
     — Dám ti ja, — myslí sestra na svoje šperky. — Len ťa nenecháme zahynúť!
    </p>
    <p>
     — Nie mi je tak zle, — zjasnie mu priesvitná tvár. — Od včera mi je už lepšie, — hľadí
         na sestru mäkko, akoby sa jej chcel pochváliť i poďakovať. — Prídem k sebe a potom sa dám
         do práce. Necháme si z hospodárstva len najpotrebnejšie. I krčmu usporiadam, — robí si
         optimisticky najkrajšie plány. — A kde je Dina?
    </p>
    <p>
     — V krčme, — všíma si ho, opadnutého, pozorne. — Iného nemáme nikoho. Alebo ja, alebo
         Dina.
    </p>
    <p>
     — Gaby, — chytí ju za ruku, — prosím ťa o niečo!
    </p>
    <p>
     — O čo, Imro? — hľadí do jeho veľkých sivých očú, ako bývali mamine. — Povedz!
    </p>
    <p>
     — Počuj, — dotkne sa jej svojimi suchými prstami, — Dina je celkom dobré dievča. Celú
         noc je hore pri mne, keď nespím. Buď k nej dobrá i ty. Keď prídem k sebe, ja ti to
         vynahradím.
    </p>
    <p>
     — O Dinu nemaj starostí, — prevraví k nemu viac očami ako jazykom. — My si rozumieme.
    </p>
    <p>
     — To je dobre, Gaby, — usmieva sa na ňu. Len je ten úsmev ako zimné slnko. — A komu to
         vyzváňali?
    </p>
    <p>
     — Nevieš? — uvažuje. Povedať mu, či nepovedať?
    </p>
    <p>
     — Kdeby som vedel? — hľadí zvedavo.
    </p>
    <p>
     — Zuzku Gombáľovie pochovali!
    </p>
    <p>
     — Zuzku? — zvisne mu naraz hlava a rozkašle sa, až sa mu pretrhne čosi v prsiach. — Och…
         och… — zastone a vyfľuskne krv na dlážku. — No, — utrie si pot z čela, — už mi je dobre.
    </p>
    <p>
     — Ale tá krv! — díva sa Gaby smutne na zem.
    </p>
    <p>
     — No, to sa stáva, — vysvetľuje Imro jej i sebe. — Pukne v pľúcach žilka a krv ma
         zaleje.
    </p>
    <p>
     — Máš pravdu, — zachveje sa jej hlas. — Ale ty musíš niekam. Rozumieš?
    </p>
    <p>
     O niekoľko dní zavedie ho Dina do Tatier. Opatrí, čo treba. Sama sa hneď vráti. Gaby
         nezvládze všetko. Starosť na starosť sa kopí. Gejza nedá ani znať o sebe. Niekto musí
         pomôcť.
    </p>
    <p>
     — Čo ti povedali? — víta ju mladá gazdiná, ktorú stojí bratova cesta skvostný
         náhrdelník. — Je nádej?
    </p>
    <p>
     — Stisli plecami, — vraví.
    </p>
    <p>
     — To znamená, milosť u Boha, — vynorí sa jej v duši pomstivý prízrak Rosenkranza. — A
         Gejza, ten Gejza, — zalomí rukami, — ani sa len neozve! On je nie zvedavý, ako sa tu máme…
    </p>
    <p>
     Keď nie on, je iný. Istého popoludnia pristaví sa v Žajdliciach Galassyho záprah.
    </p>
    <p>
     — Gaby, čo je to s tebou a s vami? — zavrúc za sebou dvere, spýta sa jej gróf, elegantný
         a distingvovaný ako vždy.
    </p>
    <p>
     — Nedobré zvesti kolujú o Gáblikovcoch. Vraj bankrot a také, — pritúli ju dôverne k
         sebe. — Čo je to, dieťa moje?
    </p>
    <p>
     — Nič, Arnold, — nechce sa mu priznať. — To sa stáva.
    </p>
    <p>
     — No, no, — vytiahne vtom náhrdelník, čo predala v Klátovci pre Imra, — a toto je čo?
    </p>
    <p>
     — Ach, — žasne, poznajúc skvost na prvý pohľad. Veď dostala ho od neho. — Musela som, —
         sklopí oči.
    </p>
    <p>
     — Nemusela, — pobozká ju na čelo. — Niekoľko slov na kartičke starému priateľovi by bolo
         postačilo. Priniesol som ti ho, — zjagocú sa brilianty náhrdelníka v jej ruke. — Je tvoj!
    </p>
    <p>
     — Verila som v tvoje priateľstvo, — hľadí na neho vďačne. — Ale som si netrúfala. Toľko
         som ťa už stála!
    </p>
    <p>
     — To je moja vec, Gaby, — vypne sa gavaliersky, pohládzajúc jej prostunký pôvab očami. —
         Pokladal som si to za povinnosť. A ešte jedno. Prišiel som ti ponúknuť svoj peštiansky dom
         na Krížovej ulici. Pozri, som starý mládenec. Rodina to všetko rozchyce. Už sa i teraz
         pravotia so mnou. Ak sa ta prenesieš, dám ti ho. Ak nechceš mať s domom starosti, dám ti
         apanáž a môžeš tam bývať. Ty nie si dáma zhniť v Žajdliciach. Patríš do veľkého mesta.
         Pristaneš?
    </p>
    <p>
     — Ďakujem, Arnold, — neodťahuje sa od neho. — Ale ja mám — muža!
    </p>
    <p>
     — Rozumiem, — pokýva prešedivenou hlavou, v rozpakoch. — Ja som len, ak by ti to bolo
         vhod. Nechceš do sveta. Verím, máš už svoje dôvody. Keď teda to nie, čo môžem spraviť pre
         teba?
    </p>
    <p>
     — Hovoril ti doktor Merlan?
    </p>
    <p>
     — Merlan? Advokát Merlan, čo je namiesto Gelba? — preberá sa v spomienkach. — Aha! O tom
         Rosenkranzovi? Hovoril.
    </p>
    <p>
     — Teda vidíš, — hľadí na neho prosebne, — ak chceš čím naše priateľstvo korunovať,
         ochráň ma pred tým človekom!
    </p>
    <p>
     — Bojíš sa ho?
    </p>
    <p>
     — Všade sa vlečie za mnou v svojej húževnatosti, — žaluje sa dôverne. — Nebojím sa
         ničoho, len ma to znervózňuje. Spravíš mi to?
    </p>
    <p>
     — Spravím.
    </p>
    <p>
     Po Galassyho odchode je Gabe hneď akosi ľahšie. V duši cíti niečo viac ako spokojnosť —
         istotu. Ako pri plávaní na striebristých vlnách, keď je ktosi blízko na člnku.
    </p>
    <p>
     „Teraz to už pôjde,“ presviedča sa sama, „teraz sa už nedám!“ Obzerá si briliantový
         náhrdelník. Nikdy jej nebol milší než teraz. Myslí na Galassyho ako na pravého gavaliera,
         ktorý jej dával veľa a žiadal tak málo. Skoro ako Koloman! Skoro…
    </p>
    <p>
     Hneď zatým jej vyjasnený obraz zastrú nové a vždy väčšie starosti. Úrady spomenú si na
         zaostalé dane, služobným treba výplata, tovar by bolo objednať, a Gáblikovie obchod dostane
         ho už len za hotové. Z ruky do ruky.
    </p>
    <p>
     — Oh, — vojde si neraz prstami do zlatých vlasov i večer, keď je s mužom.
    </p>
    <p>
     — Čo sa trápiš, Gaby? — teší ju muž prostodušne. — Nechaj všetko plávať!
    </p>
    <p>
     — Nie, Kamoško, nenechám! Nedám si nič vyrvať z ruky. A ak mi moje kto i vyrve, nech mu
         to príde aspoň poriadne draho!
    </p>
    <p>
     — Dobre, ruj sa, — posadí si ju nežne na kolená, načrúc z jej belasého pohľadu. — Len
         potom nezúfaj!
    </p>
    <p>
     — Nebudem, Kamoško, — oprie sa mu na prsia. — Nebudem!
    </p>
    <p>
     A ozaj, pomaly neprekvapí ju už nič. I najväčšie ťažkosti prenáša pokojne. Neraz jej
         predíde pred oči zlatý balvanisko, čo videla vo sne, ako závalu Gáblikovcov. Zdá sa jej,
         povala sa prelamuje, zo stien pod tou ťarchou vyrucujú sa skaly. Ale ona podopiera krov
         brvnami a vypadnuté skaly vtíska zasa na predošlé miesto. V hlave myšlienka vyvoláva
         myšlienku. V duši, predtým prázdnej a rozkošníckej, odohráva sa heroický boj — zachrániť
         svoj dom pred úplným úpadkom a rodinu svoju pred hanbou!
    </p>
    <p>
     A jednako stačí myslieť i na čosi iné. Istého dňa zvestuje Mara mladej panej, že u
         Bunkovčíka je vraj radosť. Prišiel Martin!
    </p>
    <p>
     — Martin? — dotkne sa Gaby i pri jej starostiach. — Videla si ho?
    </p>
    <p>
     — Videla na dvore, — prisvedčí dievka. — Celkom je inakší ako bol. Ostrihaný naholo, ako
         keď prišiel z vojny.
    </p>
    <p>
     Krupovská už necíti v duši ako kedysi pri prostej myšlienke na neho. Súženie je ako
         oheň; v ňom najčastejšie, čo má prehorieť, prehorí. Jednako by s ním rada slovo stratiť.
         Aspoň mu povedať, nech sa nehnevá na Gáblikovcov. Majú dosť! Ale ako sa na to podobrať? On
         k nim nepríde. Ona zasa do richtárov, a práve teraz? To nie!
    </p>
    <p>
     A tu div sveta, raz len príde k nim Martin sám.
    </p>
    <p>
     — Prišiel som sa vám poďakovať, — vraví jej v predizbe trochu v rozpakoch, — za to, čo
         ste za mňa orodovali.
    </p>
    <p>
     — Maličkosť, — pozve ho Gaby do izby, keď v krčme nerád sedí. — Mrzelo ma, čo sa stalo,
         — ponúkne ho sadnúť si. — Najmä, že v tom bol náš Imro zapletený, — hľadí mu do otvorenej
         tváre, podivujúc sa svojej odmeranosti. — Chcela som ti dokázať, Martin: nie sme my
         Gáblikovci takí zlí, ako sa azda zdáme byť.
    </p>
    <p>
     — A kde je Imro?
    </p>
    <p>
     — V sanatóriu.
    </p>
    <p>
     — A bude z neho niečo?
    </p>
    <p>
     — Pánboh vie?
    </p>
    <p>
     — A kde je Gejza?
    </p>
    <p>
     — Neviem, — zvesí Gaby hlavu. — Odišiel do Pešti. Od tých čias nedal znať o sebe.
    </p>
    <p>
     — Nedal? — zamyslí sa Martin. — Pani, — prevraví o chvíľu, — s vami je zle. Stará pani v
         hrobe. Starý pán — vidieť, čo je s ním. Beluše i niektoré role ste už predali. Mladí páni
         takto! To je už priveľa.
    </p>
    <p>
     — Priveľa, Martin, — lahodí jej jeho uznanie, až sa jej slzy tisnú do očú.
    </p>
    <p>
     — To je, ako som predvídal, — prikyvuje si mladík sám. — To nešťastie najprv zničí nás,
         potom to šťastie zasa vás.
    </p>
    <p>
     — A čo, keď prídu iní na naše miesto?
    </p>
    <p>
     — To mi povedala i nebohá stará pani, Pán Boh ju osláv! — skloní oči bezradne. — To je
         to!
    </p>
    <p>
     — A povedz, Martin, hneváš sa ešte na nás?
    </p>
    <p>
     — Nehnevám.
    </p>
    <p>
     — A na Imra?
    </p>
    <p>
     — Ani na neho, — povie bez rozmýšľania. — Bil sa za svoje. Nevedel som, že ona už patrí
         jemu.
    </p>
    <p>
     — Nepatrila, — krúti hlavou Gaby. — On si ju získal, hlúpučkú, ako pán, na radosť. Ale
         vidíš, pyká! Na svete nie je človeku nič odpustené. Chápeš to, Martin?
    </p>
    <p>
     — Chápem, — zvesí hlavu.
    </p>
    <p>
     — Ona patrila tebe, — vykladá pani. — Lebo si ju nechcel len pre radosť. Povedz, Martin,
         mal si ju rád?
    </p>
    <p>
     — Nikdy som nemal tak rád ženskú ako ju, — prizná sa polohlasne. — Ani nikdy nebudem
         mať.
    </p>
    <p>
     — Tak ju po zlom nespomeň, — hľadí mu vážne do očú. — My máme svoj osud, a ak i niečo
         môžeme, neraz nevládzeme mu vyhnúť. Utrpenie za chyby nájde iných, nájde i nás. Akoby to
         nebolo oddeliť od života. Žiť znamená i trpieť.
    </p>
    <p>
     — Ako to hovoríte, pani? — zablysne Martinovi v očiach. — Prečo?
    </p>
    <p>
     — Celkom inak ako kedysi.
    </p>
    <p>
     — Kedysi, Martin, kedysi! — zavzdychne pani. — Život je škola!
    </p>
    <p>
     — A ja, — vstane a narovná sa ako vojak, — keby som nebol sedliak, pekná pani moja,
         bozkal by vám ruku…
    </p>
    <p>
     Stretnutie s Martinom zloží jej ďalšiu ťarchu z duše. Nielen preto, že jej je i dnes
         sympatický. Ale keď v ňom vidí reprezentovanú tú dobrú časť Žajdlíc. Ten mladý chlap mohol
         by byť svedomím tejto obce, a hľa, on už dnes nepreklína. A podivné, jeho prítomnosť ju už
         nedráždi. Kedysi bola by hotová na všetky extravagancie, teraz jeho osoba ju citeľne
         preroďuje. Ba dodáva i sily pre ďalšie.
    </p>
    <p>
     A ak kedy, tej sily jej teraz treba.
    </p>
    <p>
     Z Budapešti dostane list od Gejzu. Otvorí ho nervózne. Tuší vopred, že bratovi súrne
         treba niečo, keď sa učlovečil napísať niekoľko riadkov. Ani sa nemýli. Píše, že má vraj
         čestnú dlžobu — päťtisíc zlatých. Vie, že ich ona nemá. Ale ak by mu ich mohla zaopatriť u
         rodiny alebo u svojich priateľov, pomohla by mu z veľmi ťažkej situácie…
    </p>
    <p>
     Panej vypadne list z ruky.
    </p>
    <p>
     — Čo si ten človek myslí? — vnorí hlavu do dlaní. — Pre jeho ľahtikárstvo predám si
         posledné? Či pôjdem za Galassym…? On by nedbal, keby som šla za hocikým, len mu priniesť
         peniaze… Nie!
    </p>
    <p>
     Ani mu neodpovie.
    </p>
    <p>
     Niekoľko dní zatým píšu zo sanatória: prísť po pacienta, keď sa mu už netreba liečiť.
         Gaby tomu porozumie a pošle Dinu priviezť ho. Ale ešte ani nedôjdu, keď Hilda z Pešti
         oznamuje, že Gejza v hoteli K spevavej labuti náhle skonal.
    </p>
    <p>
     Gaby sa zadíva do prázdna, akoby tomu všetkému nerozumela. Sníva sa jej, či je pri sebe?
         Uvedomí si, ako jej hučí v hlave. A z toho hukotu nesú sa k jej sluchu zrozumiteľné, známe
         slová, ťažké ani olovo… E-Krie soll dir geschnitten werden… V izbe sa ozve ostrý výkrik, a
         ona stratí vedomie.
    </p>
    <p>
    </p>
   </div>
   <div type="chapter">
    <head>
     25
    </head>
    <p>
    </p>
    <p>
    </p>
    <p>
     Keď sa Gaby preberie z mdlôb, nájde sa v svojej vlastnej spálni. Slnko sa prediera cez
         ťažké záclony. Vedľa nej, zbadá, sedí ktosi. Hlava ponorená hlboko do dlaní. Iste zápasí s
         mrakom myšlienok.
    </p>
    <p>
     — Koloman, — prevraví žena z bielych hlavníc, akoby len vydýchla slová. — Koloman, si to
         ty?
    </p>
    <p>
     — Ja, duša, — strhne sa zamyslený muž a nakloní sa k nej. — Ja.
    </p>
    <p>
     — Aká som rada, — otvorí oči, utkvejúc na ňom, — že si práve ty… — nájde mu ruku na
         bielej perine.
    </p>
    <p>
     — Ako si? — bozká ju na čelo. — Čo ti sa stalo?
    </p>
    <p>
     — Nič, — vraví spokojne. — Neviem, kde som sa podela. Už mi je dobre. Vstanem…
    </p>
    <p>
     — Nie, Gaby, — pohladí ju nežne. — Odpočiň si. Musíš byť mocná.
    </p>
    <p>
     — Neboj sa, Kamoško, budem!
    </p>
    <p>
     I prenáša všetko, pevná napodiv. Pochová Imra vedľa mamy. Oplače i Gejzu, a keď sama
         nemôže, pošle aspoň, čo treba, Hilde na trovy. Stojí ako v rozzúrenej búrke, nebezpečné
         údery ani nebadajúc. Zdá sa jej, keď už iné nie, ona je na to — opatriť všetkých…
    </p>
    <p>
     Tak sa čas míňa v práci a húževnatom boji. Krupovská vpraví sa do všetkých povinností,
         aké sa jej len vynoria v obchode či v gazdovstve. Raz účtuje s Dinou, ktorú si nechá na
         pomoci, inokedy dozrie Nechtáčku v kuchyni, alebo zamení Maru pri dojení. V jej duši je
         pevná viera — prekonať všetko.
    </p>
    <p>
     Jedného dňa nepríde Hana Nechtáčka do kuchyne. A treba prichystať nejaký guláš i pre
         furmanov, čo tu pristavujú.
    </p>
    <p>
     — Kde je tá stvora toľké časy? — znepokojuje sa pani.
    </p>
    <p>
     — Nechtáčku myslíte? — spytuje sa Mara.
    </p>
    <p>
     — Nechtáčku, dievča!
    </p>
    <p>
     — No, tú márne čakáte, — pohodí dievka. — Muž jej prišiel z Ameriky a zbil ju na blato.
    </p>
    <p>
     — To je uvítanie!
    </p>
    <p>
     — Keď mu premárnila peniaze, čo on posielal, — vykladá Mara. — Tam sa jedlo, pilo a
         zabávalo! Zišli sa ženy, navarilo sa hriatej, nakúpilo klobás, bieleho chleba, a bolo
         veselo. My sme ich raz tak i našli, keď sme boli v dedine s nebohou paňou. Ako si ony len
         spievali!
    </p>
    <p>
     — Každá pesnička sa raz dospieva, Mara, — poznamená Gaby.
    </p>
    <p>
     Opáše si zásteru, pripraví všetko na guláš. Keď vidí, ide to, nevolá viac Nechtáčku.
         Kuchári si doma sama.
    </p>
    <p>
     A ako v kuchyni, tak i v gazdovstve. Skoro precíti, práca má tiež svoje dráždidlo, i
         svoje radosti. Hmotne zdá sa jej dom konsolidovanejší. Aspoň sa dlhy a všelijaké požiadavky
         nečakane nekopia. Ak sa nedajú vyrovnať, možno ich odtisnúť. Po znížení réžie na najmenej v
         riadnych pomeroch bolo by už lepšie. Chyba, ľud nemá zárobku — do kapsy neprimoká. Prv sa
         postaral o zárobok Jani báči, dnes niečo Koloman na machnickej hute. Inak je bieda. Ale
         Gaby dúfa v lepšie časy a pracuje, napína sily, ako len môže.
    </p>
    <p>
     Jediné, čo ju z času na čas prenasleduje, je nepríjemný pocit pri pomyslení na
         Rosenkranza. V takú chvíľu preniká ju neistota ako človeka, ktorý vie, že za ním ide niekto
         so zlými úmyslami, hoci ho i nevidieť. A starý Nátan, keď i zriedka, jednako len dá znať o
         sebe.
    </p>
    <p>
     Raz Gaby je práve na Machníku s mužom, keď pred žajdlickým hostincom zastane koč, z
         ktorého zosadne starý žid. Kolísavým krokom vyjde hore schodmi, postojí v predsieni,
         obzerajúc sa na všetky strany. Dina ho zbadá z krčmy. Keď on nevystúpi, len obzerá-pozerá,
         vyjde ona za ním.
    </p>
    <p>
     — Gn-Tag! — pokloní sa jej s klobúkom v ruke, zbadajúc na prvý pohľad, že má so židovkou
         šťastie. — Dušička, — privraví sa zaliečavo, — máte dobré regálky?
    </p>
    <p>
     — Regálie medie? — vytuší hneď s vrodeným inštinktom, že starý čosi iné hľadá. Pýta si
         najdrahšie cigary, keď myslí, že tu ich nemajú. — Nie, regálie nemáme! — hľadí na hosťa
         nedôverčivo. — Nemíňajú sa. Ale máme výborné kuby, portoriká…
    </p>
    <p>
     — Kuby, portoriká? — prevalí oči. — Hja, to ja neznesiem. A, — zahľadí sa na ňu, akoby
         ju len teraz zbadal, — slečna je židovka, pravda?
    </p>
    <p>
     — Som, — blysne jej v orechových očiach zvedavosťou, čo len chce.
    </p>
    <p>
     — A aké je meno? — dotkne sa dôverne jej líčka.
    </p>
    <p>
     — Dina.
    </p>
    <p>
     — Dina? — prevalí zas oči. — Krásne meno z Thory. Dinuška, dievka moja, ja som tu, vieš,
         prvý raz, — obzerá sa znovu dookola. — Ja by som rád vidieť, čo tu všetko máte? Ukázala by
         si mi izby, dvor, — prehadzuje oboma rukami vpravo i vľavo, — tak, tak, všetko… vieš!
    </p>
    <p>
     — A načo? — vzkypí dievča hneď podozrením.
    </p>
    <p>
     — No, prečo nepovedať? — uškľabí sa chytrácky. — V Klátovci hovoria, predávajú vraj
         toto.
    </p>
    <p>
     — Predávajú? — zarazí sa Dina. — A vy to chcete kúpiť?
    </p>
    <p>
     — Možno áno, možno nie! — uškľabí sa starec. — Tak čo, spravíš mi to?
    </p>
    <p>
     — Najprv musím vedieť, s kým mám šťastie…
    </p>
    <p>
     — No, — natiahne sa jej k uchu, — ja som Rosenkranz… Rosenkranz z Podolínca… Nátan
         Rosenkranz.
    </p>
    <p>
     — Aha! — zdrží sa Dina nevykríknuť nahlas. — Vy ste ten pán, čo vylicitoval Dudrošovie
         chalupu?
    </p>
    <p>
     — To je Adolf, — mädlí si ruky. — Ja som Nátan.
    </p>
    <p>
     — Tak vy ste ten pán, čo chcete Gáblikovcov zničiť?
    </p>
    <p>
     — Čože zničiť? Ale ja? — zachraptí. — Zachrániť ich chcem! — schvejú sa mu rozšírené
         prsty zdvihnutých rúk. — Rozumej, Dinuška, zachrániť! Keď im vyčítam dobrý peniaz na ruku,
         sú zachránení. Tebe sa to nepáči?
    </p>
    <p>
     — Nie! — zagáni na neho. — Počula som o vás. Tak, ako to vy robíte — nie!
    </p>
    <p>
     — A ti je tu, židovke, u kresťanov tak dobre?
    </p>
    <p>
     — Prečo?
    </p>
    <p>
     — Keď mi tak vravíš?
    </p>
    <p>
     — A ako mám vravieť?
    </p>
    <p>
     — No, Dinuška, — uškľabí sa úlisne — ty si židovka, ako ja zasa žid. Keď ja chcem tento
         dom kúpiť, ty sa máš tomu tešiť a pomáhať mi…
    </p>
    <p>
     — By sa mi chcelo!
    </p>
    <p>
     — Tak ty si už pokazená židovka, vieš? — hodí na ňu rukou. — Ty si už infikovaná…
         tréfle! Ja sa bijem za kus chleba pre chudobných židov, a ty tomu nechceš rozumieť. Fuj!
    </p>
    <p>
     — A myslíte, osožíte židom svojou bezohľadnosťou?
    </p>
    <p>
     — Na mojej strane je právo.
    </p>
    <p>
     — A čo bude z práva, keď nás ľudia, medzi ktorými žijeme, raz znenávidia?
    </p>
    <p>
     — No, o tom — potom, Dinuška, — pritiahne sa vždy bližšie, čím viac ona ustupuje. —
         Počuj, dieťa, si proti mne. Poviem ti, čo azda nevieš. Oni nás i tak nemajú radi, len sa
         boja našich peňazí, nášho rozumu a našej šikovnosti. Ale ty si nie šikovná. Keby si bola
         inakšia, sprostredkuješ a dostaneš odo mňa na výbavu. Hneď máš rebach, nie?
    </p>
    <p>
     — A môžem ísť, odkiaľ som prišla, — pohodí hlavou opovržlivo.
    </p>
    <p>
     — A odkiaľ si prišla, Dinuška.
    </p>
    <p>
     — Z Pešti.
    </p>
    <p>
     — V takom veľkom meste je peknému dievčaťu ľahšie žiť než v tejto diere.
    </p>
    <p>
     — A vy by ste nedbali do tejto diery…
    </p>
    <p>
     — No, kto som ja? Ph, — odpľuje si, — ja som starý Rosenkranz. Ale ty si dievča v kvete.
         Teda, — natiahne ústa nadol a fľochne šibalsky, — ukážeš mi to stavanie?
    </p>
    <p>
     — Nie, — odmietne ho rozhodne.
    </p>
    <p>
     — Prídem si ho raz obzrieť sám, povedz svojej paničke, — ukloní sa jej posmešne. —
         Adieu, Dinuška! Adieu!
    </p>
    <p>
     Po jeho odchode Dina sa zamyslí — povedať to Krupovskej, či nepovedať? Ak by jej čo bolo
         nepríjemné zvedieť, je toto. Rosenkranz je pre ňu prízrak, a tento prízrak sa neokúňa
         vstúpiť až do jej vlastného domu! A jednako, ak by niečo premeškala? Nátan má iste plány.
         Treba mu ich prečiarknuť včas. Keď sa vráti Gaby z Machníka, oznámi jej opatrne všetko.
    </p>
    <p>
     — Teda Rosenkranz bol tu? — zbledne, ale hneď sa rozčervenie. — On sa chystá na poslednú
         bitku, — stisne krvavé pery. — No, dobre!
    </p>
    <p>
     Ešte v ten deň odpíše Merlanovi i Galassymu a požiada ich o pomoc. Nebezpečenstvo je tu!
         Dvaja gavalieri proti starému židovi už ju len obránia!
    </p>
    <p>
     Skoro po tomto dostane oznámenie z Úvernej banky, že otec má tam zmenku na dvadsaťtisíc
         zlatých. Treba ju vyplatiť.
    </p>
    <p>
     — Dvadsaťtisíc zlatých! — stŕpne Gaby. — Kde dnes toľký peniaz nájsť?
    </p>
    <p>
     Opýta sa otca, aká je to zmenka. Ale otec nič. Iba sa usmieva ako vždy, keď možno s ním
         aspoň hovoriť.
    </p>
    <p>
     Odkladať niet času. Pani dá zapriahnuť a pohne do Klátovca. Cesta jej trvá nezvyčajne
         dlho. Hnedáky nefrčia s bričkou ako kedysi ohnivé beluše. Raz i pobehnú, zasa sa vlečú len
         z nohy na nohu.
    </p>
    <p>
     V Klátovci ide Krupovská rovno do banky.
    </p>
    <p>
     — Ukážte mi tú zmenku, — vraví úslužnému úradníkovi.
    </p>
    <p>
     — Prosím, milostivá — podá jej ju o chvíľu. — Tu je!
    </p>
    <p>
     — Kto je prijímateľom?
    </p>
    <p>
     — No, váš pán otec, milostivá, — ukazuje na podpis.
    </p>
    <p>
     — Otec? — všíma si Gaby čŕt. — To nie je podpis môjho otca!
    </p>
    <p>
     — A čí? — vyvalí oči úradník.
    </p>
    <p>
     — Písmo sa ponáša na Gejzovo?!
    </p>
    <p>
     — Tí, — zdúpnie úradník. — A Gejza už nežije… No, milostivá, — usmeje sa vľúdne na
         paniu, — vy to pre dobrú pamiatku svojho brata vyrovnáte. Keď je zmenka i falošná, dá sa
         jednako len žalovať a vyrovná sa napokon z dedičstva. Vyrovnáte to, pravda?
    </p>
    <p>
     — Neviem ani komu! — stisne plecami. — Kto zmenku vypustil?
    </p>
    <p>
     — Kto? Kto? — hľadí úradník na podpisy, cez čie ruky prešla. — Do obehu pustil ju prvý v
         budapeštianskej Obchodnej banke Nátan Rosenkranz.
    </p>
    <p>
     — Rosenkranz? — zakrúti sa jej hlava. Zato sa prevládze a zachová chladnokrvnosť. — Nie,
         — vracia zmenku úradníkovi, — ja sa jej nepriznávam. Usporiadajte si vec, ako viete.
         Konečne je to vec Rosenkranza, a nie vaša.
    </p>
    <p>
     — Milostivá, — pokúsi sa ešte úradník, — ale z toho budú nepríjemnosti.
    </p>
    <p>
     — Nech sú! — odrazí sa na jej porcelánovej tvári plná ľahostajnosť. — Dnes toľko peňazí
         u nás niet.
    </p>
    <p>
     — Je majetok…
    </p>
    <p>
     — No, neviem, — potrhnú sa kútiky poblednutých pier. — Ten je akiste vcelku
         intabulovaný.
    </p>
    <p>
     — Čo robiť? — vkladá uhladený úradník zmenku do fascikla. — Nám je jedno. Ale starého
         Rosenkranza porazí.
    </p>
    <p>
     — Poznáte ho?
    </p>
    <p>
     — Pred niekoľkými dňami chodil tu informovať sa.
    </p>
    <p>
     — Tak nech si za tým chodí, ako vie!
    </p>
    <p>
     Po tomto rozhodnutí Gaby vie, že Rosenkranz si neodpočinie. Keď sa dozvie, čo je s jeho
         dvadsaťtisícovou zmenkou, vynaloží všetky svoje sily vohnať Gáblikovcov do konkurzu a urvať
         si, ak zbudne, z Gejzovej dedičskej čiastky svoj diel. Uvedomuje si to s heroickým chladom
         ako chrabrý vojenský kapitán na dostrieľanej lodi pred utonutím. Teraz už požiadavky
         prestane vyplácať. Keď i vyrovná čo, robí to len naoko. Z groša, nazbieraného v obchode,
         odkladá otcovi, ktorý nijako nechápe, čo sa tu robí. Pritom ona cíti akúsi zvláštnu radosť,
         keď si predstaví, ako bude Rosenkranz behať a zúriť pre svoju nevyplatnenú zmenku.
    </p>
    <p>
     — Vysúdi ju, — vraví jej Koloman.
    </p>
    <p>
     — No, nech si vysúdi! — blysne v Gabiných očiach. — Uvidíme, ako si vysúdené zinkasuje.
         Ak príde na odpredaj, sú prednejší veritelia ako majiteľ falošnej zmenky, hahaha!
    </p>
    <p>
     — A ak on dá najviac za všetko? — uvažuje muž chladne.
    </p>
    <p>
     — Keby prišlo na licitáciu?
    </p>
    <p>
     I o to som sa postarala, neboj sa! — uisťuje ho. — On to nedostane! A potom, on už má v
         Žajdliciach dom, nie?
    </p>
    <p>
     — Má, duša, — rád je Koloman, keď ona všetko tak odvážne znáša. — Ale na gáblikovskom
         dome je licencia…
    </p>
    <p>
     - Je.
    </p>
    <p>
     — Tak ten chlap spraví všetko — dostať ju!
    </p>
    <p>
     — No, už ju nedostane, — krúti hlavou. — Gáblikovec do židovských rúk neprejde!
    </p>
    <p>
     — A čo potom my? — nechce jej ďalej protirečiť. — Čo, Gaby?
    </p>
    <p>
     — Pôjdem s tebou na Machník, — pritúli sa k nemu.
    </p>
    <p>
     — Ty máš tam pekný služobný domec, dve izby, peknú záhradôčku… Vezmeme so sebou otca a
         tam si budeme ticho žiť…
    </p>
    <p>
     — Gaby, moja Gaby! — zovrie si ju do náručia. — Na to som i ja myslel neraz. Len som sa
         ti neopovážil povedať.
    </p>
    <p>
     — Budeme si žiť, — šepce mu dojatá, — ako dvoje dobrých detí… po búrke.
    </p>
    <p>
     — A na slnku! — doloží on.
    </p>
    <p>
     Od toho času čaká Krupovská bez bôľu, ba s istým záujmom, čo počne starý Rosenkranz.
         Počuje o ňom, je na Rudavke. I stretne sa raz s ním na rínku v Klátovci. Je ešte ošumelejší
         ako prv. Ten človek iste neje, nepije, nespí — morí sa vo dne, v noci, ako dôjsť svojho
         cieľa. Keď ju zbadá i v čiernom závoji, pozdraví sa jej hlboko. Ona mu kývne hlavou…
    </p>
    <p>
     Očakávania plnia sa jej krok za krokom. Za čas je ticho. Ale potom počnú sa rad-radom
         hlásiť veritelia, akoby ich niekto organizoval.
    </p>
    <p>
     — Starý Rosenkranz je v práci, — vraví Gaby Dine zavše, keď jej príde termínované
         vyzvanie platiť. — Ten chlap má dlhé prsty.
    </p>
    <p>
     — Bolo by mu klepnúť po nich!
    </p>
    <p>
     — Raz mu niekto klepne.
    </p>
    <p>
     — A s nami je naozaj tak zle? — pozrie Dina na Gaby ako na sestru, s obavou.
    </p>
    <p>
     — No, — sklopí oči, — nie najlepšie.
    </p>
    <p>
     — Čo len potom bude so mnou? — zachvie sa.
    </p>
    <p>
     — Keby obchod dostal Rosenkranz, azda by si ťa ponechal.
    </p>
    <p>
     — Ach, to nie! — krúti dievča kučeravou hlavou. — Radšej pôjdem späť do Pešti.
    </p>
    <p>
     Uplynú dva týždne. Po vyzvaniach nasleduje práca súdu a po tejto — verejný odpredaj
         celého Gáblikovho hnuteľného i nehnuteľného majetku v Žajdliciach.
    </p>
    <p>
     Čo malo prísť, to teda aj ide. Už i je deň pevne označený.
    </p>
    <p>
     Gaby je tvrdá ani skala. Čo môže, napochytre odprace pod rukou. I hnedáky sú už tam. I
         gazdovské náradie. Striebro a také veci odnosí Dina na Machník. Jednako, čím je osudný deň
         bližšie, mladej panej je tým užšie okolo srdca. Ani už nie pre majetok ako viac pre hanbu.
         Prejde sa po izbách, kde sa stretá so svojimi ružovými rozpomienkami z detstva. Zájde do
         dvora, teraz už skoro pustého… do záhrady, kde sa v úhľadnej besiedke nasnila neraz jej
         dievčia hlava… Zastane si, hľadiac do prázdna. Zadíva sa na naklonené dedinské chalupy s
         veľkými strechami a s oblečkami ako dlaň. Zdá sa jej, počuje ich preklínanie. Odvráti sa,
         zazrie na židovskom cintoríne zdrvenú tvár starého Rosenkranza. V sluch jej udrú hrozné
         slová: — E-Krie soll dir geschnitten werden! A nech vás zadlávi kapitál, čo ste nazhŕňali —
         och!
    </p>
    <p>
     Koloman, ktorý si teraz ženu nerád nechá osamote, nájde ju často so slzami na vädnúcich
         lícach.
    </p>
    <p>
     — Netráp sa, — teší ju v také chvíle. — Sľúbila si vydržať.
    </p>
    <p>
     — Keď je to len ťažko, Koloman, — uprie na neho vďačný pohľad. — A človek nevie, či to
         prekliatie má svoju tajomnú silu a či len ľudská vina nemôže ostať bez trestu! Nevie…
         nevie…
    </p>
    <p>
     Ale nálada obce sa mení v sústrasť. Aspoň k nej, bielej, smutnej panej. Tak ju nazvú
         ženy pre jej čierne rúcho a bielu tváričku. Na ulici, keď zriedka vyjde, idúcky na
         cintorín, zasa ju všetci pozdravia úctivo. I prihovorili by sa jej. Len sa neodvážia.
    </p>
    <p>
     — Ozaj je to pravda, pani? — dovolí si ju Martin pristaviť na ceste.
    </p>
    <p>
     — Pravda, — odpovie, premáhajúc sa.
    </p>
    <p>
     — A kto sadne do vášho majetku?
    </p>
    <p>
     — Neviem, — vraví mu. — Byty mohli by si rozobrať gazdovia. Porozprávaj sa s nimi.
         Spravíš to?
    </p>
    <p>
     — Urobím.
    </p>
    <p>
     V osudný deň nahrnie sa na Gáblikovec ľudstva, pánov i pospolitých. Okresný sudca Janko
         Ježiak naťahuje si zas netrpezlivo tenké fúziky. Iste mu je asistovať veľmi nepríjemné. V
         zastúpení Galassyho tu je sám advokát doktor Jozef Merlan. Úradná komisia s prítomnými
         záujemcami utiahne sa do priestrannej panskej a počne sa ťažká úloha. Celý majetok hodnotí
         sa na dvestotridsaťpäťtisíc zlatých… domy, zadné stavy, role, hora — všetko. Na peniaze už
         čakajú veritelia.
    </p>
    <p>
     Gaby je chladná ako skala. Jej tvár zmenila sa v mramor. Utiahla sa do zadnej izby, balí
         si svoje posledné veci.
    </p>
    <p>
     — Dina, — vraví spoločníčke, — je tu Rosenkranz?
    </p>
    <p>
     — Niet ho tu.
    </p>
    <p>
     — A ten jeho synovec, drevársky obchodník z Rudavky, je tu?
    </p>
    <p>
     — Ten je.
    </p>
    <p>
     — No, ten bude licitovať za Rosenkranza. A, — zamyslí sa, akoby nevedela, čo povedať, —
         hej, Hrvoľovci sú tu?
    </p>
    <p>
     — Tu…
    </p>
    <p>
     — I Klempárovci?
    </p>
    <p>
     — Tu je ten nahrbený zo Skalčian.
    </p>
    <p>
     — Maco? No, to je dobre, — hľadí na akosi vymárnenú Dinu s uspokojením. — Tí sú tu
         nabíjať. Prípadne i kúpiť. Veď sme sa im, — vzdychne si zhlboka, — dosť narobili dobrého. A
         kde je otec?
    </p>
    <p>
     — Znáša stoličky a stavia ich v predizbe do radu.
    </p>
    <p>
     — Nech sa baví — aspoň nezvie, čo sa robí.
    </p>
    <p>
     Čas sa ťahá ako smola. V panskej hučí ako v úli a zas na chvíľu nastane ticho. Až do
         zadnej doliehajú hlasy — kto dá viac? Gaby akoby sa nestarala o nič. Robí si svoje. Ako
         zavše sa započúva, čí to hlas znie — gazdovský, hrvoľcovský, klempárovský, či hlas doktora
         Merlana? Tak dobre jej začuť jeho hlas. Vie, Jožko je dobrý. I keď nemohla pristať na jeho
         návrh, vykoná všetko, akoby ona tam bola. Aj by šla, ale Koloman nechce. Tam sedí i on za
         Gáblikovcov — tam. Ozývajú sa čísla… i veľké čísla. Tu i tu ostrým piskľavým hlasom.
    </p>
    <p>
     — Kto je to, Dina?
    </p>
    <p>
     — Rosenkranzov synovec, čo vylicitoval Dudrošovie chalupu…
    </p>
    <p>
     — Tomu nedať… Len tomu nie!
    </p>
    <p>
     Licitácia sa pretiahne do obeda. Gaby je už netrpezlivá. Posiela Dinu pozrieť, či sa
         licitácia už skončí.
    </p>
    <p>
     — Domy pobrali gazdovia, — zvestuje jej Dina.
    </p>
    <p>
     — To je dobre… A krčmu?
    </p>
    <p>
     — Ešte sa škriepia.
    </p>
    <p>
     Konečne príde Koloman, i Jožko Merlan za ním s oznámením: za hostinec najviac dáva Matej
         Klempár, osemdesiatdvetisíc zlatých…
    </p>
    <p>
     — A Rosenkranzov synovec?
    </p>
    <p>
     — Ustal, — vysvetľuje Jožko. — Domy sú dobre predané, i ostatné. My sme ich vybili, i v
         mene grófa Galassyho. Veď to má dostať náš človek?
    </p>
    <p>
     — Maco Klempár? — prikývne Gaby. — Dať mu! Sotva vyjdú, nastane v miestnosti úžasný
         hurhaj. Na chvíľu stíchne, ale niekoľko minút, a hluk sa ešte vystupňuje.
    </p>
    <p>
     — Dina pozri, čo sa robí!
    </p>
    <p>
     Vyjde, ale hneď sa vráti ako stena, ani dvere nezatvorí za sebou.
    </p>
    <p>
     — Rosenkranz! — to je všetko, čo vládze povedať.
    </p>
    <p>
     — Čo, Rosenkranz? — skočí Gaby, podíduc k prahu… A tu úžas! V predsieni zazrie
         rozkročeného Rosenkranza.
    </p>
    <p>
     Ruky má dohora, hlavu obnaženú, červenie sa, rudne a, zbadajúc ju, vyvaľuje oči.
    </p>
    <p>
     — Môj Adolf… — lapá dych a kričí, — môj Adolf má na Ryčave licenc!
    </p>
    <p>
     Ale sotva to sťažka vydá zo seba, zrúti sa jej skoro k nohám ako klada.
    </p>
    <p>
     Povstane ohromný zmätok. Jedni bežia po vodu, druhí nadávajú Klempárovi.
    </p>
    <p>
     — No, to by sedliak sedliakovi nikdy neurobil! — volá rozhorčene richtárov Martin.
    </p>
    <p>
     — Čo, preboha? Čo sa stalo? — padne Gaby mužovi do náručia.
    </p>
    <p>
     — Nič, žena moja, — pritúli ju k sebe. — Maco Klempár vylicitoval krčmu pre Rosenkranza,
         a Rosenkranz je mŕtvy! Porazilo ho…
    </p>
    <p>
     — Teda zrada… jednako len zrada, — zastone Gaby.
    </p>
    <p>
     — Ale i súd boží! — uspokojuje ju pozorný manžel.
    </p>
    <p>
     — Čo sa Maco nachodil za otcom! A také niečo…
    </p>
    <p>
     — Rosenkranz, keď videl, že sa mu nedarí s vlastným človekom, kúpil si nášho…
    </p>
    <p>
     V tú chvíľu počuť z predizby silné povely: — Vpravo hľaď!… vľavo hľaď! Marš!
    </p>
    <p>
     — Čo je ešte?
    </p>
    <p>
     — To otec komanduje Rusov a Japoncov, — šepce jej Koloman. — Vlastne — sú to stoličky.
    </p>
    <p>
     — Chudák otec!
    </p>
    <p>
    </p>
   </div>
   <div type="chapter">
    <head>
     26
    </head>
    <p>
    </p>
    <p>
    </p>
    <p>
     Hory, zelené pohoria vyháňajú do vysokých, sivých končiarov. Pod nimi na brehu vravnej
         Ryčavy niekoľko štíhlych komínov, fabrické obloky, vrúbené červeňou, a v dlhom rade dom pri
         domci, dom pri domci. Úradnícke byty.
    </p>
    <p>
     To je Machník.
    </p>
    <p>
     Pred jedným z rodinných domcov rozkonárená stará lipa. Pod ňou veľký okrúhly stôl. Pri
         tomto stole v neveľkej záhradke sedáva teraz Gaby, keď stačí. Často i so svojím okrúhlym,
         hladučkým a zamýšľavým Kamoškom. Háčkuje, číta alebo len pozerá na širokú cestu, kto ide
         vedľa. Keď je i muž s ňou, zaujíma sa o jeho prácu. Najnovšie i o jeho plány vo fabrike.
         Ona má čím sa zapodievať, on je zas tomu nesmierne rád. Neraz nemôže pochopiť, ako len
         mohol bez toho byť toľké časy. Jej zas prišlo by ťažko vysvetliť, prečo to nerobila prv.
    </p>
    <p>
     Sú sami, najviac sami. Otec už veľmi polihuje. Veľké prútené kreslo stojí tu pre neho,
         ale zriedka si vyjde k nim prisadnúť. V jasnejších chvíľach jednako len chápe, čo sa stalo.
         Marnie ako dub, víchricou nalomený v drieku. Len zavše sa ozve a rozkáže dcére, akoby bol
         ešte krčmárskym kráľom v Žajdliciach.
    </p>
    <p>
     — Pošliže Jana, nech mi zapriahne beluše, — rozkáže v presvedčení, že sa to musí stať. —
         Ideme do Klátovca.
    </p>
    <p>
     — Ale, otecko, — chlácholí ho Gaby. — Jano šiel pre Gejzu na belušoch, nevieš?
    </p>
    <p>
     — Tak nech príde Jolana, — vymýšľa si ďalej. — Má mi zúčtovať.
    </p>
    <p>
     — Nestaraj sa, otecko, — pohladká ho slovom, — tá už mne vyúčtovala.
    </p>
    <p>
     — Tak je dobre, — uspokojí sa, ak nemá planší čas. Sadne si do svojej izbice, kde má
         hŕbu narezaného bieleho papiera. Vztiahne vážne ruku a berie kus za kusom. Píše, ráta,
         vydáva účty za nápoj, za chlieb, za klobásy Žajdličanom niekedy deň i dva.
    </p>
    <p>
     — Ešte dobre, že sa otec vie sám zamestnať, — potešujú sa manželia Krupovskovci. — Čo by
         sme si počali s ním, nech žije bez práce a len minulosti?
    </p>
    <p>
     Gaby má tiež dosť na hlave. Drobná Dina, po nešťastnom páde Gáblikovcov, jednako vráti
         sa do Pešti. V akomsi módnom obchode ujde sa jej miesto. Odvtedy je pani sama. Len neveľké,
         počerné dievčatko vezme si zo Žajdlíc na pomoc. Tak si opatruje domácnosť. Pri toľkom
         zaujatí aspoň niet kedy rozmýšľať. I to je niekedy dobre.
    </p>
    <p>
     Ale ťažko na všetko zabudnúť, kde každý kameň vraví. Tie štíhle komíny pripomínajú tak
         mnoho. Fabrické obloky, sčervenené, najmä v tmavší večer, plamennou žiarou, rozprávajú jej
         o veselých dňoch, bláznivých, opojných nociach, strávených v panskom kasíne a po
         šepotavých, predsa nemých hájoch. Mnoho jej príde na myseľ, čo jej je už dnes divné. Ba až
         cudzie.
    </p>
    <p>
     — Čo len človek všetko skúsi za ten krátky život! — vytúži sa neraz mužovi. — Koľko sa
         nablúdi a nanamáha! Jednako mu ťažko odvrátiť, čo sa raz musí stať…
    </p>
    <p>
     — To je tak, Gaby, — nazrie jej on do veľkých tmavo-belasých očú. — No hlavné je nie to,
         čo sa robí, ale ako človek obstojí.
    </p>
    <p>
     — Kamoško, ty si filozof, — prelietne jej na perách úsmev, v ktorom poznať už pri
         sladkosti i horkosť utrpenia. — Ja sa do toho nerozumiem. Ale povedz mi: je v našom prežití
         niečo, čo má trvácu hodnotu?
    </p>
    <p>
     — Je, — odpovie muž presvedčivo.
    </p>
    <p>
     — Čo? — hľadí na neho zvedavo a uprene.
    </p>
    <p>
     — Chvíľa, keď sa užitočnou prácou zapneme i my do večne tvorivej všeobecnosti.
    </p>
    <p>
     — Ale, Kamoško, — pohladí ho po tvári, — ja som sa i narobila, a čo z toho?
    </p>
    <p>
     — Zotrela si slzu z nejedných očú. Sám som videl.
    </p>
    <p>
     — To je málo, veľmi málo, — zatnú sa biele zúbky do červenej pery. — Ale čo má pre nás
         trvácu cenu, Kamoško? Čo…?
    </p>
    <p>
     — I chvíľa naša… len naša, — pritúli ju k sebe. — Ako táto!
    </p>
    <p>
     — Tomuto už rozumiem! — sklopí oči vážne. — Takej reči žena porozumie. Len prečo si ty
         nebol vždy taký, ako si teraz?
    </p>
    <p>
     — Bol som, duša, — nahne sa k jej malému ušku. — Aspoň chcel som byť. Ale ty si to
         nezbadala. Zdalo sa ti to asi málo.
    </p>
    <p>
     — Aha, chápem, — klopne si rozmarne prstom na čelo. — Zronil ma život, teraz mi je dosť!
    </p>
    <p>
     — Povedz to krajšie!
    </p>
    <p>
     — Ako?
    </p>
    <p>
     — Prirovnal nás život oboch…
    </p>
    <p>
     — Hej, prirovnal!
    </p>
    <p>
     — A čo otec? Akú má vôľu.
    </p>
    <p>
     — Rojčí o svojej strojárni, — vykladá Gaby dobrodušne. — O svojich kolesách,
         transmisiách, čo zhŕňajú groše a hýbu Žajdlicami i celou Ryčavou…
    </p>
    <p>
     — Veď tu má tiež strojáreň, a akú! — hodí okom na fabrické stavania. — I kolesá, i
         transmisie… Povedz mu.
    </p>
    <p>
     — Poviem.
    </p>
    <p>
     — A vieš, aký je rozdiel medzi jeho strojárňou a našou?
    </p>
    <p>
     — Tá zničila Žajdlice i nás… Táto vyrába chlieb a stavia svet.
    </p>
    <p>
     — Správne, Gaby, — prisvedčí Koloman. — Sú stroje, čo ničia, sú zas, čo stavajú. Musíme
         obsluhovať tie, čo stavajú. Ryžovať zlato možno z piesku i z vody, ale nemožno zo sĺz
         tisícov…
    </p>
    <p>
     Košatá lipa zašumí. Rozšumí sa nad tichým šťastím duší, čo kráčali spolu a neboli
         svojimi.
    </p>
    <p>
     A lipa opŕchne, i zmladí sa a zašumí znova.
    </p>
    <p>
     Gaby je ešte vždy mladá. Ani rana, utŕžená v životnom boji, nepáli už tak na srdci. Iba
         v tom belasom pohľade ostane niečo vážneho a na pekne krojených perách čosi trpkosti. Ako u
         ľudí, ktorí už nemyslia len na seba a vedia, čo je život.
    </p>
    <p>
     Pohrúžená do seba sedí si na obľúbenom mieste pod košatou lipou. Na lone ručná práca.
         Kamoško má dnes-zajtra mena. Vyšíva mu podušku pod hlavu. On veľa pracuje. Ale rád si i
         zdriemne, najmä popoludní. Vyberá hodváb a navlieka. Tu i tu vyzrie na cestu, kto ide. Aký
         voz hrkoce?
    </p>
    <p>
     Zrazu len začuje trúbiť ako autá v Pešti. Ale auto — kde by tu na takej ťažkej ceste?
         Ešte i gróf Galassy, ak zatúži k nim, keď už chce parádu, vyhrčí na štvorke.
    </p>
    <p>
     A jednak! Ďaleko na zákrute vynorí sa úhľadné auto z jedľovej hory.
    </p>
    <p>
     — Kto to môže byť? — zastane si Gaby k samému plotu. Ako ona stojí, voz spomalí a
         bezprostredne pred Krupovských domcom. Z auta vystúpi elegantná počerná dáma a ide rovno k
         nej.
    </p>
    <p>
     — Gaby, — blysne krotký úsmev v tmavých zrakoch, — nepoznáš ma?
    </p>
    <p>
     — Róza! — nevie sa Krupovská tešiť. — Kde sa tu berieš?
    </p>
    <p>
     — Letujem nablízku, — zbadá jej rozpaky a ešte pridá prívetivosti. — Počula som o vašom
         hroznom nešťastí. To ma pohlo. Vieš, najprv som váhala. Ale čo bolo — bolo. Chcela som ťa
         vidieť, — všimnúc si kvetných hriadok i rozvitých muškátov v jej oblokoch, sadne si s ňou
         pod košatú lipu.
    </p>
    <p>
     — Ako sa máš?
    </p>
    <p>
     — Dobre, Róza, — stretnú sa im oči, tie belasé s tmavými. — Vytrpela som, ale som sa
         naučila žiť.
    </p>
    <p>
     — A spomenieš ešte?
    </p>
    <p>
     — Na Pešť? — zazoria sa jej líca. — A ty?
    </p>
    <p>
     — Jedno dejstvo z mnohých, — pohodí už tiež ostrihanou hlavou. — Ty si tam lepšie hrala…
    </p>
    <p>
     — A nehneváš sa na mňa?
    </p>
    <p>
     — Prečo?
    </p>
    <p>
     — Pre Gelba?
    </p>
    <p>
     — Ale choď! — chytí ju za obe ruky. — Veď ja neviem, čo to bolo medzi nami. On bol
         pridobrý človek a mal také divné oči. Mala som ho rada, keď nebol ako ostatní, a vedel ma
         oduševniť za niečo neobyčajného. Ale nemohla som sa pre neho rozlúčiť s umením. Pomohla si
         mi odísť z Pešti. A mne je vo Viedni veru lepšie. No bolo to jednako len zaujímavé.
    </p>
    <p>
     — Že sme sa my len dali na to!
    </p>
    <p>
     — Prečo nie, moja drahá! — vidieť, hovorí celkom úprimne. — Pravda, tu nešlo hlavne o
         vec srdca. Šlo o iné. Také boje boli i budú. Raz o uhlie, inokedy o zlato, diamanty alebo
         petrolej. V našom prípade o licencie — čapovať alhohol. A ženské sú všade — i tam, i tu.
         Zato nemysli — usmeje sa priateľsky na sokyňu, — nevyhrala si len ty…
    </p>
    <p>
     — Viem, — zvážnie Gaby, — všetci sme v niečom vyhrali, i prehrali v niečom.
    </p>
    <p>
     — Ako chudák Rosenkranz! — zapáli si Róza cigaretu. — Ale inak ani nemôže byť.
    </p>
    <p>
     — Taký je život.
    </p>
    <p>
     — Taký.
    </p>
    <p>
     Už sadne tma na Ryčavu, ked Róza káže svojmu šoférovi prichystať sa na cestu. I pozorný
         Kamoško je už doma. Prinesie i kvety madame Samlerovej. Obloky fabriky sa rozhoria, i
         reflektory voza vrazia sa hlboko do noci.
    </p>
    <p>
     — A jednako, Gaby, — vraví jej Róza pri lúčení, — ty si vyhrala najviac.
    </p>
    <p>
     — Čo myslíš?
    </p>
    <p>
     — Svoje rodinné šťastie, — zažiaria jej tmavé veľké oči. — Zbohom!
    </p>
    <p>
     — Zbohom!
    </p>
    <p>
     Auto sa rozbehne. Reflektory zamihocú po stenách úradníckych domcov, i po rozložených
         vetvách štíhlych jedlíc vedľa cesty. Trúbka zatúka, ozvena sa nesie. Napokon vyrovná sa
         všetko v zaľahlom pokoji a tichu.
    </p>
   </div>
  </body>
 </tei:text>
</tei:TEI>
