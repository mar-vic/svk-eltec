<?xml version="1.0" encoding="utf-8"?>
<tei:TEI xml:id="SLK188260" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     V malom meste : ELTeC edícia
    </tei:title>
    <tei:author ref="viaf:12321448">
     Vajanský, Svetozár Hurban (1847-1916)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     8646
    </measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:12321448">
      Vajanský, Svetozár Hurban (1847-1916)
     </tei:author>
     <tei:title>
      V malom meste
     </tei:title>
     <tei:pubPlace>
      Turčiansky Sv. Martin
     </tei:pubPlace>
     <tei:publisher/>
     <tei:date>
      1882
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T3"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-01-16">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     V malom meste
    </tei:head>
   </tei:div>
  </tei:front>
  <tei:body>
   <tei:div type="chapter">
    <tei:head>
     I.
    </tei:head>
    <tei:p>
     Miloslav Dežan skončil študia vo väčšom provinciálnom meste, keď mu doletel chýr o smrti
        otcovej. Citný, nervózny mladík skoro zúfal… Jeho otec, odchovanec najstaršej Štúrovej
        školy, vedel syna svojho vychovať v onom blahoslavenom duchu prešporských kruhov, rozprúdil
        v ňom už za chlapčenstva túžby a ideálne, skoro fantaztické pochopy o živote a tým pripútal
        ho k sebe dvojným sväzkom: i detinskej lásky i úcty, akú mávame k umnému, veľkému
        učiteľovi. Počas študií Miloslav obcoval verne s hŕstkou šuhajov rovno smýšľajúcich,
        neviedol však nikdy rozhodné slovo, ani nebýval volený do úradov tajného ich spolku. Predsa
        postrádali ho druhovia, keď neprišiel na zasadnutie krúžku. Jeho prítomnosť akosi
        osviežovala kruh mladých ľudí a nepovedome riadila a spravovala ho. Aspoň s istotou bolo
        badať, že nepokojné, destruktívne elementy, ktoré sa najdú v slovenských kruhoch,
        bezohľadnejšie vystupovaly, keď nebol Dežan prítomný, hoci nikdy nikoho nezahriakol. Keď
        údovia krúžka zasadli okolo stola, Dežan sadol do kútka na posteľ, shrbil sa a počúval nemo
        hádky a rokovania súdruhov. Avšak každý úd krúžka, pozdvihnúc slovo, vedel, že ho počúva
        Miloslav… Sú také natúry, ktoré magicky vlívajú na okružujúcich ich ľudí. Jestli prehovoril
        Dežan, stávalo sa to obyčajne ku koncu tuhej debatty; vtedy hovoril jasno, určite, slabým,
        akoby nesmelým hlasom, a vec sa rozhodla v jeho smysle. Že bol dušou krúžka, nevedel nik
        počas jeho pobytu v meste — až keď odišiel, ukázalo sa to: krúžok sa rozdvojil, potom
        roztrojil, až konečne celkom roztriasol.
    </tei:p>
    <tei:p>
     Dlho moril sa Miloslav samotou — zpráva o otcovej smrti prišla po pohrabe — celé dni
        zamknutý v svojej chyžke. Matka volala ho domov. Neskvelé, no pre pomery naše dosť výdatné
        dedictvo malo sa usporiadať. Čakal naňho malomestský dom, početné vinohrady, role, lúky,
        piata čiastka mlyna (ako on hovorieval, každá piata lopata na kolese mlynskom) a ešte iné
        majetkové záležitosti, medzi ktorými ani pravoty nechybely. U nás je majetok bez pravoty
        bielym havranom. Všetko toto pripadlo naňho a jeho mladuškú sestru Milku, nad mieru
        jednoducho vychovanú dievčinu. Zdalo sa, ako by starý Dežan všetku svoju lásku a
        vychovavateľskú schopnosť bol vydal na syna, tak že pre dcérku máločo zostalo. Možno, že
        konal tak z princípu. Milka chodila vo veľmi skrovnom meštianskom rúchu, bola plachá,
        klonila pred cudzími hlavu, a jestli mohla, utekala preč, tak že mnohí navštevovatelia
        Dežanovského domu ledva pár ráz stihli videť plachú domácu dievčinu. Jej matka, osoba
        dobrá, no málo vzdelaná, považovala dcérino chovanie sa za prirodzené a správne. Veď ona za
        päť rokov po svojom vydaji
     <tei:emph>
      onikala
     </tei:emph>
     mužovi a nesedela nikdy za stolom,
        keď mali hostí. Zato bolo milo pozreť na jej kuchyňu, plnú komoru, bohatú bielizeň a
        čistotou skvejúci sa riad. Dom Dežanov stál jedným múrom v starom, meštianskom, úzkoprsom
        svete, vďaka ženinmu konzervativizmu, druhým múrom však na postati vzdelanstva, pokroku,
        duchovného života, vďaka jej mužovi, ktorý mal známosti, výchovu a vzdelanie, ďaleko
        presahujúce obyčajné medze.
    </tei:p>
    <tei:p>
     Pustým zdal sa Milkovi dom, do nehož vstúpil prvý raz po smrti otcovej. Matka ho uvítala
        v sieni, čierno odená, a vyplakala sa, vyžalovala horko. Sestra chodila bez šumu po dome.
        Nebolo zbadať, kedy vyšla a kedy prišla do chyže. Ani na brata nepozrela otvorene, i pred
        ním klonila hlavu. Miloslav málo zapodieval sa so sestrou… čez krátke prázdniny bolo málo
        času a v dobu prvého jeho detinstva bola ešte len hruďným deckom.
    </tei:p>
    <tei:p>
     Sám podivil sa, keď videl pred sebou vyvinutú pannu, avšak, Bože môj, ako divno
        vyvinutú! Jej postava, plná hruď, dlhé vlasy, jasné modré oči prezradzovaly, že stojí pred
        ním šestnásťročná deva, no jej pohyby, jej chovanie sa bolo také detinské, plaché,
        nepochopiteľné, že ho srdce zabolelo. „Veď ja mám sestru,“ zajasalo nepoznanou radosťou
        srdce mladého muža. „Prečo mi to neprišlo na um v hrozných hodinách prvého bôľa za otcom?
        Bola by ma spomienka na sestru posilnila.“
    </tei:p>
    <tei:p>
     „Poď, Milka, ukážeš mi otcov hrob,“ riekol Miloslav sestre po smutnom, tichom obede.
    </tei:p>
    <tei:p>
     Milka zahalila hlávku do čierneho ručníka. Milo svietilo jej zdravé líčko z čierneho
        rámca. Miloslav užasnul. „Veď je krásna, neobyčajne krásna… a keby sa ešte nehrbila… keby
        chodila voľno, nenútene, keby sa šatila vkusne!“ Srdce jeho pocítilo sladkosť bratskej
        lásky, prvý raz pocítil silno oblažujúci cit brata. Stál pred polo-neznámou. Naše
        študentské tuláctvo odcudzuje nás od rodiny.
    </tei:p>
    <tei:p>
     Kráčali zle dláždenými ulicami mesta. Miloslav stretal sa so známymi, ktorí ho ticho
        vítali. Stretol i takých, ktorí ledva zaďakovali, keď ich pozdravil. Nuž veď bol Dežanov
        syn, mestského úradníka, prísneho, bezúhonného, ktorý bol kameňom urážky pre hladných;
        mesto bolo totiž bohaté a mešťania chudobní. V takých mestách sa veľmi dobre kradne, čomu
        nechcel nijako porozumeť starý Dežan. Na jeho smrť čakali, ako na čarodejné slovo, ktorým
        uvoľňujú sa od kliatby zahrabané poklady.
    </tei:p>
    <tei:p>
     Mladí ľudia stúpali hore vŕškom k cintorínu. Deň jasal sa v mladom lete. Sýta zeleň
        pokrývala nestrmé kopce, zeleň viniča, jasná, veselá zeleň, hra rozličných farbových
        nuancí. Nakopené skáľa belelo sa medzi vínohradmi, tu i tu vidno bolo začernelý, machom
        obrastlý múrik, chrániaci prsť pred dažďovou riavou. V doline kolísala sa vetrom
        zelenkavo-šedá raž, jej vlny bežaly rýchlym behom jedna za druhou. Veselý bujný potok
        obmýval lúky. Zeleň lúk bola tuhšia, než zeleň viniča, miestami pretrhnutá belasým a bielym
        kvietim a červenkastou ďatelinou. Škovránky trepotaly krýdlami vo vozduchu: koľko života,
        koľko radosti v ich pestrom, nemelodióznom speve. Sypú s azurovej výše svoje jasné, čisté
        hlasy, ako by perly sypal na vyleštený tvrdý mramor, každá perla vydá iný ceng, a predsa
        súrodný, podobný… Na živom plote cintorína usadila sa celá republika plebejských vrabcov a
        robila opravdu parlamentárny vresk — málo rozumu, málo nót a všetky nepekné. Nuž ale život,
        život je to predsa i v živom plote, ale v jeho ohrade… pole mrtvých!
    </tei:p>
    <tei:p>
     U hrobu Dežanovho zastala Milka a odvrátila sa. Miloslav stál nad ním ticho, složil
        klobúk a hľadel na svieži kopeň. Ťažko mu bolo okolo srdca. Po ceste, okolo cintorína
        vedúcej, tiahol voz, jeho gazda hrešil surove a šľahal kone zúrive; najprv bolo počuť hvizd
        biča, potom údery remenáka na chrbát koní. Oko mladého muža padlo na vysokú postavu
        sestrinu. Ako sa zmenila tu v samote! Stála voľne, nenútene. Jej hlávka bola zodvihnutá;
        škoda, že stála k nemu chrbtom. Čím viac padala na dušu mládenca ťažoba nezvyklej siroby,
        tým bližším cítil sa byť sestre. Jej bezpomocné, utiahnuté, utlačené postavenie zväčšilo
        bratskú lásku k devuške. Vzal sestru za ruku.
    </tei:p>
    <tei:p>
     „Miluška, otec nás opustil,“ riekol, „my sa neopustíme!“ Sestra pozrela naňho udivene.
        Veľká slza perlila sa v jej významnom, veľkom oku. Bojazlivý bol výraz jej tvári. Brat ju
        privinul k sebe. Ona nevdojak kľakla u hrobu. Stál nad ňou nepohnute. „Modlí sa,“ zašeptal
        Miloslav sám sebe; „prečo sa nemôžem i ja pomodliť?“ I hľadal slová modlitby, na ktorú
        dávno myslel… ony zunely mu akosi mŕtvo dušou… ako by nerozumel slovám, uviazlym mu v
        pamäti od detských dôb. Složené ruky roztrhol a prešiel dlaňou čelom. Zdalo sa mu, že čuje
        nad hlavou šum vtáka, veľkého, čierneho vtáka — veď začernelo sa mu niečo nad hlavou! Nie,
        nad ním pnie sa čisté, nedosiahle nebo — ba nič — púhy vozduch, prázdny, bezobsažný, voľný,
        široký, ako skepsis v duši ľudskej. A kol do kola život, jasot, smes hlasov a farieb,
        skutočná, živá materia, hynúca a v hynutí sa rodiaca, vo večnom obnovovaní, vo večnom
        prúdení sa, ako myšlienky v ľudskej hlave. A pod zemou hnijúce, smutné pozostatky roditeľa
        a učiteľa, otca i dobrodincu. Pod hlavou má stružliny, jasné niekdy oči jeho sú teraz pašou
        červom… Bezdno, hrôza, hynutie bez obnovenia. A kde večnosť — kde summa citu a žitia? V
        sestrinej modlitbe?
    </tei:p>
    <tei:p>
     Milka vstala a podišla. Za ňou ubieral sa brat, bledý a zmorený. Hnevný výraz dostala
        tvár jeho. Studený pot vysadol mu na čelo.
    </tei:p>
    <tei:p>
     Sú boje v mladých dušiach, o ktorých sa sýtym mudrcom ani nesníva. Šťastlivci skočia
        hneď do stredu svojho
     <tei:emph>
      „presvedčenia“
     </tei:emph>
     , hotoví, obutými nohami, medzitým
        čo iní, vnútorne pohnutí a složenejší ľudia, prekonať musia tŕnistú púť. Sú ľudia, ktorí sa
        s hádankou naučia hned i jej rozlúštenie nazpamäť, tak asi, jako: „sedí pán na streše,
        fajčí a nekreše — komín, čo je to?“ Iní zase celou silou svojho ducha namáhajú sa nad
        rozlúštením tajnej hádanky bytu a života. Neradno smiať sa nad nedôverčivými, nehotovými,
        blúdiacimi, pochybujúcimi, oni draho platia za dumy svoje.
    </tei:p>
    <tei:p>
     „Už nepôjdeš do sveta?“ pýtala sa Milka brata svojho, keď vyšli z bránky cintorína,
        niekdy čiernou farbou natretej, ale teraz už dažďom a slnkom vybledlej.
    </tei:p>
    <tei:p>
     „Nuž a čo bych robil v Boríne, Milka moja? Nie mi je súdeno zasadnúť pod otcovský orech,
        ani okopávať vinice! Mňa túžba volá preč — nuž ale neboj sa, len na čas. Často navštívim
        rodičovský dom a toto mesto, preplnené čudnými ľuďmi.“
    </tei:p>
    <tei:p>
     Milka si nemohla domysleť, prečo volá jej brat Borínčanov čudnými ľuďmi. Azda myslí na
        mestského pisára Papaja — ktorý je veru opravdu čudný; azda na radného Búbelu s veľkým
        hrvoľom, ktorý tak opatrne ukrýva čiernym hodvábnym ručníkom. Azda mu prišiel na um
        polobláznivý Daňo, tancujúci ulicami za krajciar, alebo stará Magdola, o ktorej ide chýr,
        že je bosorka.
    </tei:p>
    <tei:p>
     Nuž Miloslav nemyslel ani na Papaja, ani na starú Magdolu, ale na celý malomestský
        abderitský svet v jeho celej totalite. Predovšetkým na mešťanostu, ktorý okrášlil mestskú
        aleju tým, že dal každý druhý krásny storočný gaštan vyťať, ostatné však
     <tei:emph>
      prečistiť
     </tei:emph>
     tak dokonale, že zostalo každému iba pár konárov, a to
        preto, že pánu mešťanostovi húsenice padaly na nový klobúk, keď sa raz hustou starou alejou
        prechádzal! Na mestského notára, ktorý bol pod pantofľou svojej polovičky, pod jeho botou
        však bolo celé mesto i s mešťanostom, tak že mala pani notárka vlastne votum decidivum,
        hoci nechodila na ratúz. Na mestské zastupiteľstvo, ktoré mlčalo, keď sa malo ozvať, a po
        krčmách vykrikovalo až strach. Na kňaza, ktorý mal tučné dôchodky, a nevzal za celý rok do
        ruky knihy, okrem úradných a ceremoniálnych. Na tých niekoľko rozumných a poctivých ľudí,
        ktorí dobre mysleli a cítili, ale nič nekonali. Na rodinkárske kliky, ktoré viedly tuhý
        klebetársky boj. Na ženy, ktoré boly sriadené v dva veľké voje: jedna stránka, nazvaná
        „žlto-ružovou“, bola pod kommandom notárky, druhá, ktorú zvali posmešno „krinolínovou“, pod
        velením bohatej kupcovej Kratiknotovej. Okrem týchto hlavných stránok bola ešte kopa
        podstránok, ktoré sa vzájomne nemilosrdne farbily na špeciálnych kávových vizitách, vo
        všeobecných žlto-ružových alebo krinolínových otázkach však išly celkom svorne. Na týchto
        čudných ľudí myslel Miloslav, a striasol sa. Mal vnikavý zrak — jemu neušly malichernosti,
        duševná holota a pletichárstvo. Odchovaný vyšším duchom, zahĺbený v pekné študia, rozpálený
        národnou myšlienkou, nenávidel celý nízučký „svetík“ celou svojou trochu nahorklou dušou.
        Možno, že kocúrkovskému nášmu „svetíku“ i krivdil. Jeho koncepcie, túžby a žiale boly
        primocné, než by mu boly dovolily nazreť pozornejšie do malomestského života slovenského, v
        ktorom najdú sa i zaujímavé črty. On pred nimi zavrel oči, zívnul a nuda objala ho do
        suchých ramien, keď pomyslel na svoju patriu.
    </tei:p>
    <tei:p>
     Milka sa zasmútila nad tým, že sa brat naskrze rozlúči s pustým a smutným domom
        rodičovským. Ešte nikdy necítila takého smútku v srdci. Nuž veď to srdce bolo ešte útle,
        nevyvinuté, nespôsobné k zápalistým citom. Až smrť otcova a príchod brata zaklopaly na hruď
        zrejúcej devy. Jej prebudenie spôsobil smútok: šťastná deva, ktorá prijde k povedomiu a
        svojmu samostatnému cíteniu v radosti, na vrelých ústach milenca, v trasení prvých citov
        ľúbosti. Temná kvetina, ktorej rozvinutie napomohla smrť a urýchlilo horké rozlúčenie.
    </tei:p>
   </tei:div>
   <tei:div type="chapter">
    <tei:head>
     II.
    </tei:head>
    <tei:p>
     „Čo nového vo svete?“ pýtal sa pán Eugen Kolesár, advokát na odpočinku, Miloslava,
          vchodiac do jeho malej izbičky. Bol to starý, dobrý chlap, verný slovenskej veci, avšak
          príliš obozretný. Zachytil bol dobré časy a zhospodáril si pekný groš. Keď sa počaly hrnúť
          nové zákony, nahneval sa na more paragrafov a šmaril pravotný poriadok do kúta. Všetku
          svoju pozornosť venoval svojim viniciam a pivniciam, žil si dľa vôle, iba časom zatínal
          päste, pravda vo vačku. Celý moderný maďarský svet hnusil sa mu. „Keď ho nemôžeš premeniť,
          aspoň obráť sa mu chrbtom,“ hovorieval, nepomysliac si, že každý nemôže sa chrbtom obracať
          životu. Dežan privítal hosťa, ďakoval mu za priateľstvo, preukázané nebohému otcovi.
    </tei:p>
    <tei:p>
     „Prišiel som pre vás, Miloslave, aby ste išli so mnou do môjho vínohradu; veď ste tam
          neraz strávili veselé chvíle.“
    </tei:p>
    <tei:p>
     I pobrali sa. Úzkym závozom stúpali na neveľký briežok. Biela vínohradná búda vítala
          ich. Pred búdkou pod orechom stál bielym obruom prikrytý stôl. Mladá deva vyšla z búdky s
          taniermi.
    </tei:p>
    <tei:p>
     „Azda už nepoznáte moju Margitu,“ prehovoril veselo Kolesár, utierajúc si pot s čela,
          keď spozoroval, že sa jej Miloslav nepriznáva. A veru to nebol div. Pred niekoľkými rokmi
          videl decko — a teraz stála pred ním v jarej kráse panenskej. Ľahký rumenec pokryl jej
          líca; purpur sviežich líc tak milo odrážal sa od bieleho slameného klobúka so širokou
          strechou.
    </tei:p>
    <tei:p>
     „Pán Dežan je pyšný,“ riekla s úsmevom; „včera ma stretol na ulici, ani ma nepozdravil.“
    </tei:p>
    <tei:p>
     „Nestalo sa to naschvál,“ vyhováral sa Miloslav; „som krátkozraký.“
    </tei:p>
    <tei:p>
     Mužovia usadili sa k stolu; studená pečienka im veľmi dobre chutila. Margita počúvala
          ticho ich rozhovor a časom odbehla.
    </tei:p>
    <tei:p>
     „Smutné časy žijeme,“ riekol Kolesár a zapil si smútok energickým hltom vína.
    </tei:p>
    <tei:p>
     „Ba veselé, baťuška,“ zavolal Miloslav, „veselé, jaré! Či nevidíte kol do kola, ako sa
          svet zaoberá našou otázkou? Nevidíte, ako všetko kysne a vrie, ako mladé víno! Všade ruch,
          všade pohyb myslí! Pah! ja bych ani žiť nechcel v časoch konečného triumfu Slavianstva.
          Potom bude už všetko hotové, nastolené. Že nám je horko znášať tlak, to je isté; avšak my
          trpíme a vidíme pred sebou istú, veľkú budúcnosť. Tí, ktorí nás tlačia, ktorí teraz
          kulminujú, hľadia do priepasti, ktorá ich pohltí. To je veľký rozdiel.“
    </tei:p>
    <tei:p>
     „Vám je ľahko hovoriť,“ melancholicky riekol Eugen Kolesár; „ste mladí a máte nádej, že
          dožijete obrat — ale my, my! Ta, za vaším otcom pôjdeme, ktorý, neborák, tiež vždy čakal na
          hodinu vykúpenia, a necháme vás tu v borbe a biede.“
    </tei:p>
    <tei:p>
     Nastala pauza. Margita pozrela významne na rozsmútenú tvár otcovu a potom ľahko hodila
          okom na mladého muža. Tvár jeho plála mladým ohňom, oči sa mu iskrily.
    </tei:p>
    <tei:p>
     „Neumrete beznádejne! Jaro, jaro ide. Boh dožičí vám ešte mnoho rokov! Čo sa môže všetko
          stať! A potom, veď nejde o vás a o nás. Koľko verných, krásnych ľudí opustilo tento náš
          svet! V mrúcom ich oku neplály lúče zornice. Oni skoro vstali, v tme a noci. My sme
          šťastní, že vidíme zoru. Verte mi, svieže ráno, prvé svitanie má mnohé prednosti pred
          jasným, triezvym dňom.“
    </tei:p>
    <tei:p>
     „Ach, ja vidím síce zoru, ale zoru západu,“ ticho preriekol Kolesár. Slnko skutočne
          spustilo sa na kopec, obrastený bujným viničom. Ružové oblaky v úzkych pásmach krášlily
          západné nebo. Plný mesiac vykukol na východe. Kolesár bol vždy smutný pri pohári. Ináč
          býval dobrej, krotkej vôle.
    </tei:p>
    <tei:p>
     „Apuško, už bude čas domov,“ riekla Margita a prehodila čez plece biely ručník. Kolesár
          vstal a pozorne zamkol ťažký zámok pivnice; Margita povnášala do búdky taniere.
    </tei:p>
    <tei:p>
     Ticho stúpala malá spoločnosť dolu vŕškom. Miloslav podal Margite rameno; starý pán šiel
          popredku. Pred pekným domom Kolesárovým odobral sa Dežan od otca a dcéry.
    </tei:p>
    <tei:p>
     „Zajtra pôjdeme zase — nech sa vám páči, budem vo vínohrade celé popoludnie.“
    </tei:p>
    <tei:p>
     „Mňa tam nevidíte,“ podumal Miloslav. Čo si to ako utajoval, Margita sa mu zapáčila.
          Veľké, ohnivé oko, vysoká postava, akoby sordinom temperovaný hlas — to všetko utkvelo v
          jeho pamäti, a čo sa jako bránil; akýsi sladký cit ho ovial, keď mu zkrsol pred očima obraz
          mladej devy.
    </tei:p>
    <tei:p>
     Na druhý deň bol zas pri Kolesárovej búdke. Margity tam nebolo. Starý pán ho srdečne
          privítal a sám obsluhoval. „Nuž a kde je vaša dcéruška?“ spýtal sa nevdojak Dežan.
    </tei:p>
    <tei:p>
     „Na jakomsi pikniku u notárov,“ riekol namrzene Kolesár. „Nuž, keď sa človek nemôže
          celkom utiahnuť. Nuž a viete, ja by som nikdy nešiel medzi tých…“ a tu nasledoval celý rad
          najzúrivejších epitet, „avšak som otec, dcéra je mladá, rada si poskočí — čo robiť?
          Pravdaže, tam mi ju kazia. Už je celkom odcudzená. Aký div! Čo jej môžem poskytnúť? I moja
          ide za svetom. Aká pomoc! Syn mi prišiel ako dokonalý beťár zo škôl. Maďarón zatvrdilý.
          Noviny mi habal… Teraz som ho dal do Prešporka — azda sa premení. Prvé maďarské listy,
          ktoré mi písal, poslal som mu nazad… on však zas len po maďarsky „kedveš apám“. Hrom sa
          tomu… ale čo počať — konečne som zunoval ja. Takí sme my bohatieri!“ Mrzutý bol Eugen
          Kolesár. Cítil svoju malomocnosť, hanbil sa sám pred sebou, že nevládal riadiť svoj vlastný
          dom vo svojom duchu.
    </tei:p>
    <tei:p>
     „I Margita napáchla tým duchom?“ pýtal sa Miloslav.
    </tei:p>
    <tei:p>
     „Dcéra mi je ešte urputnejšia! Veď to ma hnevá! Syn ide preč z domu, dostane sa pod ruku
          neprajníkom a do kola odrodilej mládeže… To človeka trochu ospravedlňuje. Ale dcéra mi je
          tu na očiach! A predsa aký rezultát? Smutno, pane, smutno!“
    </tei:p>
    <tei:p>
     Miloslav sa hlboko zamyslel. Poctivý, dobrý človek náš musí trpeť vo vlastnom dome
          národnú apostaziu! Ako ho to mrzí, ako sa metá a svíja — a nič naplat! Divný, divný je ten
          náš svet.
    </tei:p>
    <tei:p>
     Miloslav mal ísť do sveta — jeho priateľ Karol Žukovský už dva listy písal, kde ho volal
          do Prešporka, zkadiaľ mali podujať dlhšiu cestu. Karol Žukovský bol niečo starší ako
          Miloslav, ničmenej spojený s ním sväzkom najužšej družby. Žukovský bol ohnivý, hrmotný,
          živý šuhaj; veľmi často púšťal sa do nebezpečných podnikov a veľa ráz bol by zle pochodil,
          keby nebol poslúchol rozvažitého svojho priateľa Miloslava. Časom oheň prevládal rozvahu,
          tak pred rokom, keď sa bol zaplietol do súboja. Súboj vyšiel dosť šťastne pre Karla — no
          mal predsa nepríjemné súdobné následky.
    </tei:p>
    <tei:p>
     Listy nič nepomáhaly, Miloslav odkladal cestu k veľkej radosti matky a sestry. Za
          pekného letného rána zabúchal niekto na bránu u Dežanov — o chvíľu objali sa dvaja
          priatelia: Žukovskému bolo dlho čakať, i prišiel sám pre svojho priateľa.
    </tei:p>
    <tei:p>
     „Filister, filister,“ smial sa Karol, „rozsedel sa, a sedí ako huba na zhnitom pni! Hej,
          veď ťa vytiahnem z tohoto Kocúrkova! Veď tu celkom zhniješ, ako stojatá voda.“
    </tei:p>
    <tei:p>
     „Už sa len slož,“ riekol Miloslav. Dežanová mala plné ruky roboty. Duchny sa
          prevliekaly, slúžky stavaly do Miloslavovej izby novú posteľ. Starenka posbierala celú
          svoju kuchársku vedu, aby mladým dobre chutil obed… Neborká, chcela ich pevne pripútať k
          domu, aby jej neulietli…
    </tei:p>
    <tei:p>
     „Veď je tu dobre,“ hovoril Karol, roztiahnuc sa pohodlne na diváne, vytiahol cigarku a
          zapálil si so zručnosťou a eleganciou vkusného fajčiara, „nedivím sa, že sa ti nechce z
          tohoto hniezda. Hľa, aký milý výhľad — vaša záhrada preplnená veľkými oblúkmi záhradného
          viniča — aká krása! No dávam ti tri dni sroku! A tá tvoja mamka — aký nám to obed
          pristrojila — silné, chutné jedlá dobre chutia žalúdku, rozmaznanému štrúdľami, vyciveným
          mäsom hostincov. A kde tvoja sestra, o ktorej si mi písal?“
    </tei:p>
    <tei:p>
     „Braček, ona je velmi utiahnutá. Pred cudzími uteká. Dosť som sa nahromžil — nič
          nepomáha. V úzkych pomeroch vychovaná nemá nijakej spoločenskej rutíny.“
    </tei:p>
    <tei:p>
     „Eh, čo tam po rutíne! Vieš, ako sa mi príkri každá rutína. Príroda nemá rutíny, ani
          Homer, ani národná pieseň.“
    </tei:p>
    <tei:p>
     Priatelia sa zamlčali. Belasé obláčky dymu tiahly izbou.
    </tei:p>
    <tei:p>
     Milka vyšla z domu a brala sa k záhrade, Karol skočil k obloku. „Ah, to je tvoja plachá
          sestrička! Amice, veď nemá najmenšej príčiny schovávať sa — aká štíhla postava — ba i
          chodiť vie! Obráť sa, devuška, obráť, abych videl tvár! Nádejem sa, že sa nepodobáš pánu
          bratovi. Tak — už vidím líčko… Bielou rukou siahla po viniči — iste chytila motýľka. Milo —
          ty barbar! Veď ty máš krásnu, veľmi krásnu sestru!“
    </tei:p>
    <tei:p>
     Miloslava trochu zamrzely poznámky priateľove. Nevedel iste, či niet trocha sarkazmu v
          rečiach Karlových.
    </tei:p>
    <tei:p>
     Karol vyšiel na dvor.
    </tei:p>
    <tei:p>
     „Váš brat je nezdvorilec,“ riekol, blížiac sa k Milke, „neviedol ma k vám na poklonu!
          Som Karol Žukovský, na ten čas tulák. Mám česť poznať vás, slečna, z listov vášho pána
          brata.“ Milke udrela krv do tvári. Najprv urobila pohyb, ako by bola chcela utiecť… predsa
          spamätala sa a zostala stáť. Karol jej podával ruku, ona nesmelo, nezručne dotkla sa
          prstami jeho ruky.
    </tei:p>
    <tei:p>
     „Krásnu máte záhradu,“ pokračoval Karol, tiež trochu pomútený; „nechceli by ste mi ju
          bližšie ukázať?“ Milka otvorila rýchlo malé dvierka, cez ktoré vošiel mladý muž pod vinič.
          Milka nevedela, či má za ním ísť a či zmiznúť v kuchyňských dverách. On sa obrátil a
          zadržal dvierka. Nevdojak vkĺzla do záhrady. Úbohú, až temer smiešnu figúru robilo dievča…
          nahrbená, červená ako pivonka, počala hrať sa rohom zásterky. Karlovi bolo ľúto… videl
          naozaj zostrašenú, bojazlivú devušku, ktorej urobil nevdojak bôľno, avšak nazpäť nechcel.
    </tei:p>
    <tei:p>
     Prechádzka záhradou bola veľmi trápna pre oboch. Počínal rozprávku na všetky možné lady
          — a dostával odpoveď „áno“ alebo „nie“ slabým, trasľavým hlasom. Miloslav prišiel obom ku
          pomoci. Žartovne vítal ho Karol — a medzi časom uspela Milka ztratiť sa zo záhrady.
    </tei:p>
    <tei:p>
     „Nie, brat môj,“ riekol Žukovský, „smrteľný hriech tak zanedbávať tvoju sestru! Veď je
          ona celá zotročená, nesvobodná, nesamostatná! A jaké umné oči má. Prečože ju nevyvedieš z
          kuchyne i na čerstvý vozduch! Tak neprídeme ďalej… Biednych psotou kŕmia, do dier
          zalezajúcich vytápajú. Mužovia chabí, ženské plaché ako laňky — potom nežalovať sa na
          útisk!“
    </tei:p>
    <tei:p>
     „Čo robiť? Plachosť mojej sestry má hlbšie príčiny, a možno, že je i jej šťastím. Jestli
          je i jednoduchá, teda má i skromné nároky, ktoré dajú sa ľahko vyplniť. Načo by som ju mal
          vytrhovať z jej pokoja? I tak pozdáva sa mi, že nenie tak ticho-spokojná, ako prvej
          bývala.“
    </tei:p>
    <tei:p>
     Karol sa zamyslel. „Nuž teda čuj: volaní sme k tvojmu starému mentorovi na zajtra do
          vínohradu. Dobre, pôjdeme, ale nie bez tvojej sestry; to je moja hosťovská prosba.“
    </tei:p>
    <tei:p>
     „Sotva pôjde; nechodieva ani ta.“
    </tei:p>
    <tei:p>
     „Pôjde!“ určite riekol Karol a šiel sám do poľa. Mal dobrú obyčaj, že, prijdúc do nového
          mesta, poobzeral si okresnosti dokonale. Na severe počal svoju púť — driapal sa na vrch,
          stojaci nad Borínom, spúšťal sa do dolín. Neskoro večer prišiel domov, bez večere ľahol si
          do postele a zaspal tuho.
    </tei:p>
    <tei:p>
     Milo dlho svietil. V záhrade na kamennom schodíku sedela Milka a plakala. Smútok, desný
          smútok zaľahol na jej dušu. — Sú okamženia nepochopiteľného žiaľu, nemajúceho jasnej
          príčiny. V časoch prvého vývinu duše ľudskej opanúva ju niekdy istá choroba. Je to choroba
          časom nebezpečná: často raní smrteľne.
    </tei:p>
    <tei:p>
     V srdci opustenej devy zkrsla akási neznáma, nikdy nepocítená túžba po neznámom,
          ďalekom, nemožnom. Čím viac dusila v sebe čudné city, tým viac zosilňovaly sa v nej. Dnes
          večer vybúšily v dlhom, usedavom, srdečnom plači. Matka vyšla za ňou.
    </tei:p>
    <tei:p>
     „Čo ti je, Miluška? Uspokoj sa, prílišný smútok je tiež hriechom. Kto nedá sa potešiť,
          dokazuje vzdorovitosť proti Bohu a jeho nariadeniu. On sám poslal na nás kríž, dcéra moja —
          on sám pomôže ho i preniesť.“
    </tei:p>
    <tei:p>
     Milka sa rozplakala kŕčovite. V jej prsiach ozýval sa hlboký ston. Darmo tešila ju
          matka.
    </tei:p>
    <tei:p>
     „Nechaj, dovoľ…“ šeptala Milka, „no, už mi je ľahšie! Pozri, mamička, už sa usmievam!“ A
          naozaj, bledá luna osvietila slzami zrosenú, usmievajúcu sa tvár devy.
    </tei:p>
    <tei:p>
     Povial vetor, listie stromov a viniča zašumelo. Do toho šumu miesily sa slová
          rozjatrenej device.
    </tei:p>
    <tei:p>
     „Mamička, od smrti otcovej býva mi časom tak úzko, tak desno okolo srdca. Tu na lebku mi
          čosi tlačí a v pravej sluche tepe mi to, akoby kladivkom. Mne zdá sa, že nemám nikoho, že
          som sama, ba vtedy nikoho nemilujem, ani len vás! Potom ma hlava bolí, taká mi je ohúrená,
          tupá. Všetko ma mrzí, hnevá, a musím všetku silu sobrať, abych nehrešila sluhov; nechcela
          som vám to povedať, abych vás nezarmútila. Dnes však musím všetko vyznať. Preto mi je
          ľahšie! Tajiť je hriech.“
    </tei:p>
    <tei:p>
     Dežanová sa naľakala, a rozhodla hneď, že pošle zajtra pre doktora. Nemohla zaspať,
          dcérina depressia duševná ju trápila. Už sa počalo brieždiť, keď zasnula. Pri prvých
          bleskoch zory vstala a išla k dcére. Našla ju v tuhom sne. Paplon bol zpolovice na zemi —
          krásne prse devy belely sa v pološere predsvitu. Bohaté vlasy splývaly v temných vlnách.
          Starenka pozorovala nepravidelné dmutie sa dcérinej hrudi, krátky dych, časom tiché
          postonávanie. Biele ramienko raz sa vzpriamilo — raz stiahlo… Zľakla sa dobrá mať.
          Trasľavou rukou zodvihla paplon a ticho položila na devu. Rukou dotkla sa jej čela: bolo
          studené.
    </tei:p>
   </tei:div>
   <tei:div type="chapter">
    <tei:head>
     III.
    </tei:head>
    <tei:p>
     V Kolesárovom vínohrade šumel čulý život. Pani notárka sedí široko rozprestrená za vrch
          veľkej tably z dosák umele poskladanej… na jej pravici pani Kratiknotová… najväčšie
          „priateľky“. Ako by nie, veď sa núkajú obapolne, ani jedna nechce prvá vziať kuraciu
          nožičku, veď jedna druhú chváli, jedna druhej vraví samé sladkosti, až div a zázrak.
          Notárka vyznamenáva sa kolossálnou tučnosťou: nuž čo bolo prvé, čo jej mala rieknuť
          kupcová? „Veru ráča chudnúť, pani notárka — dávno som ich nevidela — mnoho ztratili.“
          Kratiknotová bola suchá, ako doska. Čo mala rieknuť notárka? „Ach, ako dobre vyzerajú, Frau
          fon Kratiknot! Stučneli, stučneli utešene!“ Jedna však myslela takto: „Ale je vykŕmená, ako
          brav; ba koľko centov váži?“ Druhá zase: „Kam sa tá osoba podieva, veď stenkla na chmeľovú
          rázsochu.“
    </tei:p>
    <tei:p>
     Radný Búbela nehovoril nič, ale pil v tichej rezignácii. Možno, že mu víno vo veľkom
          hrvoli mizlo. Čiastka mu udrela do nosa, ktorý sa červenel. Pisár Papaj lhal o okkupácii,
          na ktorej sa zúčastnil ako vojak, ukazoval vojenskú medaillu, ktorú nosil ustavične pri
          sebe. Mladší ľudia bavili sa spoločenskými hrami na trávniku pod orechmi. Časom dochádzaly
          do ušú stolujúcich škreky dievčat a smiech mladých ľudí. Žukovský obživoval svojím divým
          rozmarom celú spoločnosť. Zručne vedel i Milku vtiahnuť do hry: pomáhala mu Margita, ktorá
          sa veľmi priateľsky chovala k deve a skoro ani neodchádzala od jej boku. Hra, pri ktorej
          bolo treba behať, rozohriala líca tichej Milky; ony horely purpurom. Čím dial, tým viac
          osmeľovala sa — konečne vedela zručne utekať, ako „ovečka“ pred vlkom.
    </tei:p>
    <tei:p>
     Miloslav neveril svojim očiam. Ako nenútene stojí sestra jeho ruka v ruke s Karlom, ba
          usmieva sa jeho poznámkam. Skoro však pripútala ho k sebe Margita, tak že prestal pozorovať
          sestru. „Pôjdeme na vodu,“ riekla k nemu a dávala mu krčah. Miloslav šiel za ňou dolu
          vŕškom. Tam bola bazou obrastená, krásna studnička. Zôkol-vôkol rástly bukové kríčky.
    </tei:p>
    <tei:p>
     Margita načrela pohárom kryštálovej studenej vody a niesla k ústam. Milo prichytil jej
          ruku.
    </tei:p>
    <tei:p>
     „Taká rozhorúčená nesmiete piť, musíte trochu počkať.“
    </tei:p>
    <tei:p>
     „Nedbám — tu je lavička.“
    </tei:p>
    <tei:p>
     Sadli na lavičku u studienky.
    </tei:p>
    <tei:p>
     „Nuž a čo vás do toho, jestli sa chcem nachladiť? Vari vám niečo záleží na mne?“ tichým
          hlasom riekla Margita.
    </tei:p>
    <tei:p>
     Miloslav ustrnul. Hlas devy nebol celkom bez vlnenia. Hrou a bežaním rozprúdené ňadrá
          devy dmuly sa rýchlym taktom. Fialkovou vôňou vialo z nej, tak sladko, tak mámive.
    </tei:p>
    <tei:p>
     Dežan necítil zvláštnej náklonnosti k Margite; bola mu pripovrchná, privšedná. No, že
          bola krásna, že z nej viala prelesť mladistvá — to cítil! Kto nenie slabý v dvadsiatom
          piatom roku v blízkosti krásnej devy? Jeho utiahnutá, seriózna príroda chránila ho posiaľ
          pred labyrintom erotických zápletiek. Ale tu, pri chladistom odtoku studienky, v stíne
          bučiny a bazu… mráz prebehol mu po chrbte. Už chcel zdvihnúť rameno, aby náhle objal devu…
          Margita pozrela priamo do jeho tvári. Zdalo sa mu, že akýsi triumf žiari z jej očú. On sa
          spamätal, vstal a hlboký vzdych vydral sa mu z pŕs. „Ušiel som z klepca,“ a šiel načrieť do
          krčaha vody.
    </tei:p>
    <tei:p>
     „Ste mi dlžni odpoveď,“ riekla Margita tichým tónom. Zvučal v ňom cit obrazenia.
    </tei:p>
    <tei:p>
     „Nuž, čo vám riecť, Margita! Chcete počuť pravdu? Áno, ste krásna, ste milá, hodná túžob
          mladistvých! Nuž ale medzi nami je veľká medzera. Uznajte sami, či je to pôda, na ktorej by
          sme sa sísť mohli? Vy ste živá, túžite po pôžitku! Ja som temný, zarazený, rozhorčený. Vám
          pení sa život a hrá dúhovými farbami — na mňa čaká utrpenie, práca, azda i žertva. Margita!
          zostaňme dobrí priatelia.“
    </tei:p>
    <tei:p>
     Dežan už uspel zbadať, že Margita nenie proti nemu ľahostajná. S radosťou chopil sa
          príležitosti, aby prišiel s ňou na čisto.
    </tei:p>
    <tei:p>
     Veselo podal jej ruku. Ona ju chytila a stiahla k svojej hrudi. Tvár jej bola bledá;
          pustila ruku Milkovu, obrátila sa tvárou k bazu. Nastala trápna chvíľa.
    </tei:p>
    <tei:p>
     „Obrazil som vás?“ prosebne prihovoril sa jej Dežan.
    </tei:p>
    <tei:p>
     Margita neodpovedala, obrátila sa k nemu. Na jej tvári nebolo zbadať zvláštne silného
          rozčulenia.
    </tei:p>
    <tei:p>
     Prišli k ostatnej spoločnosti. Milko žasnul. Margita hrala sa ďalej, ako by sa nič
          nebolo stalo. Zas horely jej líca purpurom, zas ozýval sa jej smiech vozduchom. Veselo
          žartovala s poručíkom, ktorého nohy zapletaly sa neustále do šable. Na zpiatočnej ceste
          prijala rameno poručíkovo. Ako dôverne opierala sa oň! Pri odobierke sňala s pŕs fialkové
          pierko a pripäla ho vojakovi na kabát.
    </tei:p>
    <tei:p>
     Pani notárka a pani Kratiknotová nemohly sa ani rozlúčiť! Celá spoločnosť zastala pred
          notárkiným domom, pokým si priateľstvom na veky sviazané panie premilé komplimenty váľaly.
    </tei:p>
    <tei:p>
     Búbela šiel pozadku a dudlal k sebe: „Víno je dobré! Nuž a keď je víno dobré, má sa piť.
          A prečo by som nepil, keď je víno dobré?“
    </tei:p>
    <tei:p>
     Kolesár poďakoval sa za milú návštevu a zabočil s dcérou a poručíkom do svojej ulice.
          Karol Žukovský šiel s Milkou popredku. Na dvore vítala ich Dežanová. Večer bol krásny,
          Karol navrhol, aby pozreli sa na záhradu v blesku mesiaca. Milka poslúchla, ako ovečka.
          Kdeže nabrala toľko smelosti, toľko nepochopiteľnej dôvery k mladému mužovi, ktorého ledva
          štrnásť dní poznala? Voľno, nenútene kráčala po jeho boku záhradou. Široké listy viniča
          akoby postriebrené svietily tichým leskom.
    </tei:p>
    <tei:p>
     „Už je čas odísť, dlho sa bavíme u vás,“ riekol určite Žukovský, „a toho príčinou ste
          jedine vy. Ako ľúto mi vás bolo, keď som poznal vašu zavretosť a smutné vegetovanie! Ihneď
          rozhodol som sa, že pokúsim sa ožiariť váš temný byt. Preto som vám nosil knižky, preto som
          hovoril s vami o svete a živote. Vy ste utekali, a ja som dobre mienil. Či chcete i na
          ďalej utekať odo mňa?“
    </tei:p>
    <tei:p>
     „Som nezdravé dievča,“ zašeptala Milka a zostala stáť.
    </tei:p>
    <tei:p>
     „Áno, vaša dušička pekná, hlboká chorela samotou a dusným vozduchom jednotvárnosti.
          Bože, daj, abych bol šťastným lekárom.“
    </tei:p>
    <tei:p>
     „Hlava ma časom bolieva! Vtedy som biedna, veľmi biedna.“
    </tei:p>
    <tei:p>
     „Treba na vozduch výnsť, do života, do ruchu.“
    </tei:p>
    <tei:p>
     „Ach, to je hrozný bôľ! Kto ho nepocítil, nemôže mať o ňom pochopu. Rada som, že žijem;
          avšak keď prijde na mňa onen hrozný bôľ, túžim po smrti.“
    </tei:p>
    <tei:p>
     Karol sa zamyslel. V slovách devy zvučal tón pravdy.
    </tei:p>
    <tei:p>
     Miloslav prišiel do záhrady. Všetci traja sadli na drnovú lavičku pod lipou v úzadí
          záhrady. Pred nimi stály slivone so zelenými malými slivôčkami. Hriadky kvetové tak milo
          pestrely sa v jasnom svetle mesiaca. Zďaleka ozývala sa monotónna pieseň.
    </tei:p>
    <tei:p>
     Priatelia uvažovali rozličné svoje zámery a plány. Milka počúvala, tajac dych; silný
          oheň a pevná vôľa zvučala v slovách Karlových, tichá rozvaha v rečiach Miloslavových. Nikdy
          v žití svojom nepocítila Milka toľko slasti, toľko rozjatrených pocitov. Sama žasla, že
          rozumie umným slovám mladých ľudí. A keď i niečomu neporozumela, predsa hádala tajný
          smysel. Duša mladej devy rozvíjala sa rýchlym postupom.
    </tei:p>
    <tei:p>
     Matkin hlas zavolal Milku. Karol potriasol jej rúčku iskrenno.
    </tei:p>
    <tei:p>
     „Dobrú noc, sestrička, bez bolenia hlavy!“ riekol citným hlasom.
    </tei:p>
    <tei:p>
     „Braček,“ riekol vážne Žukovský a oprel sa o drnové operadlo, „ty máš krásnu, anjelskú
          sestru. Diamant v hrude! Pred tebou neradno mi skrývať city svoje! Vyznávam ti bez obalu,
          že rozplamenila celú hruď moju nebezpečným ohňom. Neviem, či je to už láska. Pod istým rodí
          sa v srdci mojom. V takýchto okolnostiach treba rozhodne konať. Alebo utečiem pred
          vznikajúcim citom — alebo —?“
    </tei:p>
    <tei:p>
     „Nuž?“
    </tei:p>
    <tei:p>
     „Zostanem.“
    </tei:p>
    <tei:p>
     Miloslav sa zadumal. Otvorene zdôveril sa Karlovi so svojím dnešným dobrodružstvom u
          studničky.
    </tei:p>
    <tei:p>
     Oba priatelia sa zamlčali.
    </tei:p>
    <tei:p>
     „A naše plány, naše výhľady?“
    </tei:p>
    <tei:p>
     „Plány a výhľady by prekrižovala koketa Margita! Tvoja sestra nie. Či nebadáš vo svojej
          sestre um a veľkú silu? Z takých žien povstávajú heroiny, z Margít však rekrutujú sa
          Kratiknotové.“
    </tei:p>
    <tei:p>
     „Čo by riekla sestra?“
    </tei:p>
    <tei:p>
     „Veď to ma tlačí. Chcel bych, aby sa rozhodla vlastnou vôľou, rozkazom vlastného srdca.
          Uvidíme. Predbežne vyberieme sa na cestu.“
    </tei:p>
    <tei:p>
     Už polnoc bila s veže a naši priatelia sedeli ešte vždy v záhrade.
    </tei:p>
    <tei:p>
     V tom sprašťal plot.
    </tei:p>
    <tei:p>
     Najprv ukázala sa ruka na plote, potom klobúk, a potom tvár. Mesiac jasno osvetľoval
          červený nos Búbelov.
    </tei:p>
    <tei:p>
     Priatelia dali sa do hlasitého smiechu.
    </tei:p>
    <tei:p>
     „Dobré ráno, pane rada!“ zavolal Karol; „aké to dobrodružstvá stvárate?“
    </tei:p>
    <tei:p>
     „Domov chcem, domov,“ šomral mrzute Búbela; „nepovedali by mi, kde bývam?“
    </tei:p>
    <tei:p>
     „Tu, tu, hneď v súsedstve, nech sa páči čez náš dvor.“
    </tei:p>
    <tei:p>
     Priatelia pomohli Búbelovi čez plot.
    </tei:p>
    <tei:p>
     „Nuž ale kde sa tu vzali tak pozde?“ pýtal sa Miloslav.
    </tei:p>
    <tei:p>
     „Sám neviem. Sedel som vo svojej záhradnej búdke a zaspím. Mráz mi preskočil chrbtom.
          Chcem domov — tu predo mnou plot. Idem na ľavo — zas plot, na pravo to samé. Preleziem
          jeden plot — tu zas stojím pred novým. V ospalosti ztratil som orientáciu! Keď to pri
          mesiaci je celkom inakší svet!“
    </tei:p>
    <tei:p>
     Priatelia vyprevadili Búbelu domov.
    </tei:p>
    <tei:p>
     „Máte tu viac takých exemplárov?“ pýtal sa Karol Miloslava.
    </tei:p>
    <tei:p>
     „Najdú sa, najdú!“
    </tei:p>
    <tei:p>
     „Ba či i my budeme sa na starosť biť medzi plotmi?“
    </tei:p>
    <tei:p>
     „Nie, nebudeme, Miloslave! Búbela je chudák starý mládenec; ani ty, ani ja nemáme k tomu
          vlohy!“
    </tei:p>
    <tei:p>
     „Kto vie?“
    </tei:p>
    <tei:p>
     Ešte dlho čarágali mladí ľudia vo svojej chyžke. Sú krásne besedy, keď kypí mladistvá
          sila a horí v útrobách oheň krepkého oduševnenia! Obraz za obrazom vyskytuje sa pred
          fantáziou, cit za citom vrie a hýbe prsiami. Kde ste, poetické vatry? Popol, popol zostal.
          Pod popolom kde-tu iskierka.
    </tei:p>
   </tei:div>
   <tei:div type="chapter">
    <tei:head>
     IV.
    </tei:head>
    <tei:p>
     Na druhý deň vybrali sa priatelia na cestu.
    </tei:p>
    <tei:p>
     Smutno bolo v dome Dežanovskom. Dežanová nemala pokoja, chodila po dome; v smútku a
          pustote, akú cítila, počala prevetrovať svoju bielizeň, potom drhnúť dlážku, klopať staré
          diváne, umývať obloky; najatí ľudia vyvaľovali z pivnice prázdne sudy, vymývali ich a
          zapaľovali sirku na drótoch, vpustených do sudov. I starý vínny preš, umiestený v dvornom
          stavisku, bol prehliadnutý, vyčistený — ako by bolo vínobranie predo dvermi. Gazdinká bola
          pri všetkom: tu rozkazovala, tam hrešila, a tu zas sama prikladala k dielu svoje neúnavné
          ruky.
    </tei:p>
    <tei:p>
     V hornej izbičke ležala Milka na divánku, na hlave studený obkladok. Matka častejšie
          nazrela za ňou. Ráno poslali pre doktora. Doktor, emancipovaný Žid, zatočil sa niekoľko ráz
          na svojich krivých nohách po izbe, zamaušloval pár fráz, ako: „Wenn die dolores aufhören,
          werden sich die Schmerzen schon lindern,“ predpísal recept a odišiel.
    </tei:p>
    <tei:p>
     Súsedky sú vždy útlocitné. Dve prišly navštíviť chorú. Každá tvrdila, že pred toľko a
          toľko rokmi mala práve také bolenie hlavy. Jednej pomohol mak s medom a pušným prachom v
          konopnej handričke na čelo priložený; druhá tvrdila, že jediný prostriedok je: uvariť
          konopné hlávky v octe, odvarok precediť, pomiešať s vajcovým žĺtkom a vypiť.
    </tei:p>
    <tei:p>
     O mladých ľuďoch niesly sa všakové reči mestom. Kratiknotová naozaj bola mladému
          Dežanovi naklonená. Často ho spomínala pred Eufrozinou, najstaršou svojou dcérou, najmä ako
          kapitán Kriehuber prestal chodiť do domu. Z jedu a zlosti bola by dala hneď dcéru prvému
          pytačovi — veď Kriehuber chodí teraz do notárov; tam majú „zelené“ dievčisko, notárkinej
          sestry dcéru, také ledačo zkade ruka, zkade noha, ba tuším až hen z Moravy! Zlosť
          Kratiknotovej nemala hraníc, keď počali povrávať v kruhoch žlto-ružových, že veru je už
          Kriehuber zasnúbený s pobehajkou Hanáčkou.
    </tei:p>
    <tei:p>
     „No, nevídali — aké šťastie! Vojak, tulák! Večné cigánčenie, a nedaj Bože vojny! Muža
          zabijú, plno detí a bieda zostane žene — no, glänzendes Elend!“
    </tei:p>
    <tei:p>
     „Ba kde len vezmú kauciu? Azda má nejakého ujca na Morave. Veď je notár nebohatý — no a
          ona, nadutá osoba! Ako by sme nevedeli, že bola ševkyňou — obyčajnou ševkyňou! Teraz aká
          veľkomožná! Vedia, Frau von Kratiknot, poštový sluha mi hovoril, že jej doniesol čipky z
          Viedne dobierkou; 150 zlatých platila len za čipky! U notárov býva slávne vínobranie, stará
          hus chce sa čipkami vyfintiť. Celú garnizonu zase zavolajú. Ba i z N. prijdú mladí ľudia.“
          Tak tvrdila pani radová Králiková, pletúc ohromnú punčochu. Bola to tak asi adjutantkou
          hlavného štábu.
    </tei:p>
    <tei:p>
     „Veru to smrdí, pani súsedka. Prečo volajú ľudí práve z N.? Tam bola niekdy švajdlenou —
          haha! Staré známosti! A jaké známosti! Teraz však chce hrať prvé husle v našom meste! Ach,
          dnes je veru zlý svet!“
    </tei:p>
    <tei:p>
     „Ba ešte inšie som počula — avšak len ako tajnosť —“ a tu zväčšily sa oči Králikovej,
          punčocha padla jej na koleno. „Hovoria, že kapitán Kriehuber nechodí tak k vôli zelenej
          žabke, ako k vôli samej notárke!“
    </tei:p>
    <tei:p>
     „Ah, pani súsedka, to je hrozné! No, tomu neverím!“
    </tei:p>
    <tei:p>
     „Hm, všeličo sa deje…“
    </tei:p>
    <tei:p>
     Napriek sľubu tajnosti na druhý deň šiel mestom chýr, že kapitán Kriehuber… atď.
    </tei:p>
    <tei:p>
     Samo sebou rozumie sa, že dróty telegrafu išly i do domu notárky. Povstala búrka. „Od
          koho to počuli?“ inkvirovala nahnevaná notárka prvú stanicu klebety — to išlo ďalej, až sa
          sled ztratil v kruhoch krinolínových.
    </tei:p>
    <tei:p>
     Zamiešali do veci i mužov. Notár sa povadil s Kratiknotom v kassíne, nadali si vzájomne
          do koňov, zdvihli proti sebe palice. Pokojamilovní mešťania vrhli sa od kartových stolov
          medzi rozdráždených ľvov; nové téma pre žltú ružu i krinolínu. Vo svade vyšly na svetlo
          všelijaké drobné tajnosti: o podplácaní, o miešaní piesku do soli atď. Každá v hneve
          objavená tajnosť dala pôvod ku komentárom, klebetám; celé mesto bolo v napružení a živom
          rozochvení.
    </tei:p>
    <tei:p>
     Kassíno zato kvitlo ďalej, hoci bolo čez leto menej navštevované. V prednej izbe stál
          starý biliard a dva stolíky; na jednom hrával sa skúpy mešťanosta piket s Búbelom, na
          druhom bola živá taroková partia, ktorá sa každodenne povadila, na druhý deň však zase
          svorne hrať počala. V druhej izbe bol okrúhly stôl, na ňom niekoľko maďarských a nemeckých
          novín. Proti nemu stál veľký, štvorhranný, za ktorým sa pilo víno a klebetilo o dušu.
          Predseda bol tam mestský nadlesný, ktorý napriek svojmu úradu málokedy vyšiel z mesta. Zato
          však bol prvým novinkárom. Najsviežejšie a najspoľahlivejšie zprávy bolo možno od neho
          zvedieť. Auktorita jeho bola už rozhodná, tak že kto mohol sa odvolať: „feršter to riekol“,
          nepotreboval ďalších dôkazov.
    </tei:p>
    <tei:p>
     Na tomto stole robila sa kritika, cenily sa majetky, prisudzoval alebo odsudzoval sa
          charakter, ba často i česť. Beda človeku, ktorého odsúdil kassínový areopág. Mohol bezpečne
          oprášiť prach borínsky s obuvi svojej a odísť.
    </tei:p>
    <tei:p>
     „Počuli, pán kmotor (alebo súsed, báči, alebo meno s „von“), mladý Dežan sa vrátil — a
          že chce tu ostať pri gazdovstve.“
    </tei:p>
    <tei:p>
     „Pletky,“ odpovedal nadlesný, „mladý je taký pansláv, aký bol jeho otec; tu nemá čo
          hľadať.“
    </tei:p>
    <tei:p>
     „Veď má pekný majetok — teraz donáša do pol druhej tisícky; keď si ho sám bude obrábať,
          donesie i dve.“
    </tei:p>
    <tei:p>
     „A jeho sestra? Vydá sa, a majetok sa rozdelí.“
    </tei:p>
    <tei:p>
     Tak sa starali páni kassinóti o výživu mladého Dežana.
    </tei:p>
    <tei:p>
     „A potom, veď sa môže dobre oženiť… počúvam, že zabieha do Kolesárov.“
    </tei:p>
    <tei:p>
     „No, to je riedka plachetka! Majetku dosť, ale dlžoby! Ani by neverili!“
    </tei:p>
    <tei:p>
     „Čo, Kolesár má dlžoby?“
    </tei:p>
    <tei:p>
     „Vyše práva, vyše uma i rozuma! A to u Židov! U Žida dlžoba rastie, ako z vody.“
    </tei:p>
    <tei:p>
     „Že akýsi mladý vetroplach prišiel s ním. Počúvam, že na verejnej ulici ukázal na
          poctivého mešťana so smiechom.“
    </tei:p>
    <tei:p>
     „Počul som, že napodobnil samého mešťanostu, ako chodí a jako vraj zle po uhorsky
          hovorí. Toho mi skoro naučíme! Ba či má pas?“
    </tei:p>
    <tei:p>
     „Veď už oba odišli. Idú vraj žobrať po panslávoch, aby založili panslávske gymnázium.“
    </tei:p>
    <tei:p>
     „Čit!“ riekol nadlesný, keď videl, že do klebetnice vstupuje Kratiknot. „Pani
          Kratiknotová vyhodila siete po Dežanovi, lebo — lebo —“
    </tei:p>
    <tei:p>
     „Nuž čo — lebo, lebo…“ štyria súsedia strčili hlavy dohromady.
    </tei:p>
    <tei:p>
     „Má dcéru Eufrozinu — a jadierka už hrkajú.“
    </tei:p>
    <tei:p>
     Nuž tak to išlo celý rok. Medzi témata zaujímavých rozhovorov patrily mestské
          záležitosti, úrody, vína a niekedy i politika. Posledná mala hlavné svoje sídlo na
          kolkárni. Tam viedol veľké slovo mestský fiškál, pisár Papay, radný Tehényi a pár
          „intelligentných“ Židov. Kto by neznal našej malomestskej diplomacie! Politizovanie
          obmedzuje sa na nádavky a slovíčko „keby“ hrá hlavnú úlohu. Okrem politiky pestovali tam v
          malej búdke makao. Kto prehral všetko, pokračoval ďalej na dlh. Koncom semestra hráči boli
          si vzájomne dlžni veľmi veľké summy, keď sa však porátali, nevyšlo z celého nič. Preto
          nebolo radno s väčšou summou sadnúť za stolík… keď prehral človek, prehral hotové, vyhrať
          mohol iba požiadavku, ktorá sa nedala likvidovať.
    </tei:p>
    <tei:p>
     Mestský archivár (jeho práca záležala v tom, že napísal každý štvrťrok kvitanciu a
          vyzdvihol svoj plat) trpel na mierny záduch, predsa však hral kolky, hoci mu veľmi
          prekážalo jeho veľké brucho. Pokým guľa bežala, krútil sa celý, mykal nohou, sťahoval tvár.
          Jestli guľa chybela svoj cieľ, buchol botou do doskovej steny, len tak zduňalo a s povaly
          sosypal sa prach.
    </tei:p>
    <tei:p>
     Doktor Pereles chodil od stolíka k stolíku a robil „duchaplné“ poznámky. Považoval sa za
          veľkého ostriaka. Dlžoby platil týždňom po rekrutačke. Títo ľudia tvorili mocnú fallanx, a
          hoci sa i nenávideli, predsa udržovala ich v svornosti dojná kravička: mesto so svojimi
          dôchodkami. Sirotám dáva štát kuratelu — no opustenejšej siroty niet, ako bohaté mesto. Kto
          tam raz sedí v sedle, ťažko ho je vyhodiť; žiaľbohu, nie vždy dobré živly sadnú do sedla.
    </tei:p>
    <tei:p>
     Prišly prázdniny — študenti navrátili sa do rodného mesta. Kolesárov syn, ktorý ako
          Vladimír šiel do Prešporka, vrátil sa už ako Aladár. Márne boly nádeje otcove, že sa v onom
          meste polepší. Zato však naučil sa nosiť skielko v ľavom oku a pískať árie z
          Offenbachovských operiet. Syn chudobného čižmára vrátil sa s eminenciami a s láskou k
          svojej materčine, hoci nevyniesol z domu nejakej prípravy… Tak to býva u nás!
    </tei:p>
    <tei:p>
     Dežanov dom ožil. Priatelia vrátili sa z dlhej púti. Mala stará Dežanka roboty! Jej
          holúbok priletel! A jaký je hodný, od slnka opálený! Zmocnel a zosilnel.
    </tei:p>
    <tei:p>
     Milka, bledá a ubiedená, s tichým, radostným úsmevom vítala brata svojho. Karlovi bolo
          ľúto dobrého dievčaťa. Povinnosť volala ho domov.
    </tei:p>
    <tei:p>
     „Zajtra pôjdem, Miluška…,“ riekol jej a chytil jej bielu ruku, „chcem odísť uspokojený.
          Ja vás milujem. Keď ste pláli v ružovej sviežosti a zdraví, vzbudili ste vo mne čistú,
          mocnú náklonnosť. Teraz morí vás nemoc, líce vaše zbledlo a spadlo — no môj cit sa ešte
          väčšmi rozohrial. Som priamy, suchý človek, a preto nečakajte odo mňa výlevov… chcete… som
          váš.“
    </tei:p>
    <tei:p>
     Oči dievčaťa sa zväčšily a zablysly nezdravistým, svetielkujúcim bleskom. Stála ako
          socha.
    </tei:p>
    <tei:p>
     Kto pozná celý nekonečný obsah lásky v duši čistej, šľachetnej ženskej? Kto vnoril sa do
          hlbiny silných citov, do roja túžob iskrenných? Celá duša, každý dych, každý klepot srdca
          velel deve, aby stisla mužnú, silnú pravicu, aby oprela sa o mocnú hruď mladého, ako skala
          pevného muža.
    </tei:p>
    <tei:p>
     Nestalo sa tak.
    </tei:p>
    <tei:p>
     Bez odpovedi odišiel Karol domov. Na kartičku napísala mu Milka len tri slová:
     <tei:emph>
      „Prijdite v jaseň.“
     </tei:emph>
    </tei:p>
   </tei:div>
   <tei:div type="chapter">
    <tei:head>
     V.
    </tei:head>
    <tei:p>
     Teplá, suchá jaseň má veľké prelesti a príťažlivosti vo vínnom kraji. Broskve zrejú, pod
          tuhou zeleňou révy kuká gustiózny strapec. Listy čerešieň sčervenely, lúky zahorely slabými
          plamienkami jasienok. Na oboch bokoch potoka vidno sudy a käde, naplnené vodou, aby
          zapučaly a tak spôsobnými sa staly prijať révovú krv. Radný dom Borína v ten čas vydržiava
          svoje jediné múdre shromaždenie, v ktorom určí sa deň vínobrania. Múdri páni chodia po
          chotári, uvažujú, či je už všeobecná zrelosť hrozna na dennom poriadku. Konečne určí sa
          deň. Poetické, triumfálne rozjarenie myslí! Dňom pred srokom radno je navštíviť vinice. Mne
          sa aspoň najvypuklejšie javí bohatstvo a štedrota matky-prírody v obraze dobre zarodenej
          vinice. Neukladajte mi hrozno na kitajský porcellán! Nezasnubujte lesk hroznových periel so
          zlatým kovom, a hoci by ste ho vkusne uložili do zamatového viniča, hoci by sa nádoba
          skvela vypuklými obrazmi, skvostmi umenia a vkusu. Krásu hrozna možno precítiť jedine tam,
          kde ono zrie, neodlúčené od svojho materinského kra. Šedý stĺpec — on už nejednu révu
          podopieral — tak vážne trčí zo zeleného mora listov, ako sťažeň potopeného korábu:
          jednotlivé vlny, bujné výhonky viniča, pnú sa ponadeň. Tu zpod širokého lista bronie sa
          veľkozrnný strapec — polovička zŕn je brunastá, druhá hrá do zlatista. Neďaleko neho je
          volské oko, veľkozrnný strapec, temný ako noc, iba pel jasní ho, ako úzky rožtek mesiaca
          letnú čistú noc. Vo tme nádych nesmelý svetla, aristokratický rizling, žiari zelenkasto,
          ako malachit, modré, drobné hrozno pýši sa počtom svojich zŕn. Sú pne, ktorých listie mizne
          pred hojnosťou ovociny. I listy jednotlivých vínnych krov majú svoj zvláštny tvar. Jedny sú
          široké, temnozelené, iné zas drobnejšie, s pestrejším krojom, zapletenejšími žilkami. Živé,
          jemné farby hrozna, energická zeleň listov milo kontrastujú so šedou, pilne okopanou zemou,
          s belasým nebom, so žltým, vädnúcim listím stromov.
    </tei:p>
    <tei:p>
     Rád bych zostať v tejto dŕžave prírody… avšak suchá moja poviedka núti ma do suchoty
          skutočného života ľudského. Život prírody nadchne ma každý raz a pero mi letí po papieri,
          sám cítim sladkosť tvorenia, sám cítim v sebe silu a pružnosť. Neradno však žiť a cítiť pre
          seba…
    </tei:p>
    <tei:p>
     Nuž teda nazpäť!
    </tei:p>
    <tei:p>
     <tei:emph>
      List Miloslava na Žukovského.
     </tei:emph>
     „Brat môj a druh duše mojej!
          Neprichádzaj! Zostaň doma, v blaženom kruhu svojich sestier, pri boku svojho starého otca.
          Sestra mi hovorí, že ťa pozvala; teraz sama odvoláva svoje pozvanie. Nevykladaj zle slov
          mojich. Neprichádzaj!
    </tei:p>
    <tei:p>
     Tratím sa, brat môj, ako slabý potôčik v saharskom piesku. Ešte vlhne, vlhne púšť,
          kde-tu vyrazí klíček — no už neuspeje vyzrieť v kvet!
    </tei:p>
    <tei:p>
     Vieš, akú magickú silu mal som v kruhu tvojich následníkov školských. Sú ľudia, ktorí do
          dvadsiatehopiateho roku vydýchajú celý svoj obsah — do vozduchu. Medzi tých patrím. Arabská
          poviedka hovorí, že potomci kmeňa Asra umierali pri pocite prvej lásky. Ja som umrel pri
          prvom vkročení do života. Znáš moje plány, ktoré dozrely na ceste našej. S akým ohňom vrhol
          som sa ich uskutočniť! Celú augiášsku stajňu našiel som v rodnom meste. V ramene cítil som
          silu a bodrosť Heraklesa… Márnosť, márnosť, brat môj!
    </tei:p>
    <tei:p>
     Avšak krátko a konfúzno: s mojím bojom proti malomestskému hlupáctvu, defraudáciám,
          klebetám, egoizmu, nadutosti, nepotizmu a jako sa volajú hlavy hydry, dusiacej náš dobrý
          ľud meštiansky, vyšlo to veľmi smutne. Za pekného rána bol som osamelý, centrom všetkých
          urážok, klebiet, pletích, nádaviek, — jedným slovom, der bestgehasste Mann! Kde sa podela
          moja magická sila nad ľudskou vôľou?
    </tei:p>
    <tei:p>
     Všetko ide male, pessime. Kradne sa viac, ako prvej, vegetuje sa mizernejšie, ako prvej.
          Kdeže je oceľová sila vôle, ktorá chcela z pustej skaly vylúdiť iskry? Zožrala ju hrdza
          života.
    </tei:p>
    <tei:p>
     Široké téma! Márne štúdia, márne cesty. Naša lebka je nič inšie, ako schránkou veterných
          obrazov! Čudujem sa, že viem ešte logicky mysleť a — písať.
    </tei:p>
    <tei:p>
     Nuž s Bohom, maj sa dobre! Ty máš onú pružnosť života, ktorá mi chybuje. Nuž podrž ju,
          zaoceľuj ju, vyviň blahodarnú činnosť za našu ideu! Jedno, čo ma teší, je, že pri všetkých
          nezdaroch zostala láska k Slavianstvu a Slovenstvu vo mne neskalená! ,Es muss auch solche
          Käuze geben,‘ teším sa s Goethom. Ja som prototyp dobrého, nečinného, nesmelého, slabého,
          holubäcieho Slováka! Chvála tebe, Hospodine, že naša fajta vymiera! Počúvam, že následníci
          naši sú energickejší, reálnejší, zručnejší! Boh žehnaj ich milé hlavy! Nech zahanbia našu
          netrebnú, roztúženú, snilkársku fajtu!
    </tei:p>
    <tei:p>
     Pri všetkej láske, ktorou ťa milujem, opätujem prvé slová svojho listu: Neprichádzaj!
          Tvoj Miloslav.“
    </tei:p>
    <tei:p>
     „Milo kväcne hneď, ako prázdny mech, keď ho nedržím za šticu,“ riekol Karol, keď
          prečítal list. „,Neprichádzaj,‘ aký to nesmysel. No, divím sa, že nepíše: tu ti posielam
          revolver, porto som vyplatil, zastreľ sa. Práve pôjdem na vínobranie do Borína.“
    </tei:p>
    <tei:p>
     Karol vybral sa o týždeň. Sadol na svojho „Havrana“, ktorého vlastnoručne kŕmil na
          staniciach.
    </tei:p>
    <tei:p>
     Večerné slnko zafarbilo zlatom veže Borína, keď sa spúšťal dolu vŕškom. Často musel
          vyhýbať vozom, na ktorých osy pripravené boly oceľové taniere, ktoré vydávaly prenikavý
          hlas každým drgnutím voza: znak, aby sa vozy vyhýbaly v úzkych cestách. Vo veľkých vozoch,
          vlastne kadiach, viezli mušt, v putniach niesli robotníci hrozno nepodlávené.
    </tei:p>
    <tei:p>
     Mesto bolo akoby vymreté. Starík sedel pred oblokom na kamennej lavičke a pokrútil
          hlavou, keď zazrel sviežeho jazdca. Pred Dežanovci zastal jazdec, skočil s koňa, kantár
          hodil mestskému hajdúchovi, ktorý zevloval neďaleko. Hajdúch robil sprostú, smiešno-smutnú
          tvár.
    </tei:p>
    <tei:p>
     Preddomie bolo tiché, iba dve baby vyšly z brány. V pitvore voňalo voskom.
    </tei:p>
    <tei:p>
     Dvere prvej chyže boly pootvorené. Otvoril dvere.
    </tei:p>
    <tei:p>
     Tma, slabo osvetlená červenkastými plamienkami sviec. Na prostred izby na stoličkách
          rakev, v rakvi žltá, spanilá tvár Milky Dežanovej.
    </tei:p>
    <tei:p>
     Matka a brat pribehli k dverám, videli Karla a zostali stáť vo verejach. Karol odhodil
          bičík a pristúpil k mŕtvole. Vrúcne, oddane bozkal jej modré pery. Potom stál a hľadel nemo
          do schudlej tvári. Na čele mŕtvoly ukázaly sa belasé fľaky.
    </tei:p>
    <tei:p>
     Prišly dievčence s vencami. Margita Kolesárová položila veľký venec k nohám Milkiným —
          nohy boly oblečené v biele pančušky. Azda nič nevyráža mizernosť smrti, ako nohy mŕtvoly na
          postlaní. Narty trčia tak dreveno; zdá sa, že sú zväčšené.
    </tei:p>
    <tei:p>
     Z ulice zaznievala tiahla, vincúrska pieseň. Trenčianky, nájomnice, vracaly sa z
          vínohradov. Biedne dcéry Kysúc! Teraz žijú chvíle hojnosti a bujnosti prírody. Ich spev je
          veselší, ako tam na horniakoch, keď Židom zemiaky okopávajú.
    </tei:p>
    <tei:p>
     Karol stiahol prsteň s malíčka — prsteň so svojím menom — pre ňu chystaný, a nastoknul
          ho na chladný prst mŕtvej devy…
    </tei:p>
    <tei:p>
    </tei:p>
   </tei:div>
   <tei:div type="chapter">
    <tei:head>
     VI.
    </tei:head>
    <tei:p>
     Tak plynie život, tak chodí smrť. Načo fantázie a dobrodružstvá, ktoré sú vždy iba
          nezdravistými úkazmi, iba výnimkami, zriedkavosťami a spotvoreniami skutočného života.
          Neobyčajní ľudia a neobyčajné príhody majú byť i v poézii tak výnimkou a zriedkavosťou, ako
          sú oni nimi v živote. Stáva sa, že sa sháňajú spisovatelia po oných výnimkách. Náš brat
          toho nepotrebuje. My Slaviani sme národ idealistov, ale nie fantaztov.
    </tei:p>
    <tei:p>
     V bočnej izbe čakaly už dámy na Dežanku. Kratiknotová plakala — hovorievala, že sa jej
          muž do jej plaču zaľúbil — ona aspoň bola doňho zaľúbená. Pani notárka priniesla si flakon
          kolínskej vody — jej nervy potrebovaly posilnenia. Izba, kde ležala Milka, naplnila sa
          ženami z predmestia. Počaly nábožnú pieseň — falošné, ťahavé ich hlasy ozývaly sa tichým
          smútočným domom.
    </tei:p>
    <tei:p>
     Karol šiel do hostínca. Stretol sa s notárom, ktorý bol privyknutý, že mu každý vystúpil
          s trotoáru. Nešťastník, stretol sa s človekom, ktorý nevedel vyhybovať sa. Karol buchol do
          notára svojím svalitým plecom tak mocne, že sa biedny notár tri razy zatočil. Karol toho
          ani nespozoroval a šiel ďalej. Duša jeho bola celá v bôli ponorená, v bôli, akých málo
          znesú ľudia. I silná príroda Karlova klesala pod ťarchou bolesti.
    </tei:p>
    <tei:p>
     V hostínci dali mu izbu. Zamkol sa a upadol do tichej smrteľnej melancholie. Svieca
          dohárala. Papier, do ktorej bola okrútená na spodku, chytil sa a osvietil červenkastým
          plameňom chyžu. Plameň zhasínal pomaly, potom vyblkovaly iba belasé plamienky z otvoru
          svietnika. Tma.
    </tei:p>
    <tei:p>
     Tma bola i v duši mladého muža. Miesto, kde priliehal k malíčku jeho Milke prinesený
          prsteňček, pálilo ho. Belasé, mrtvé pery cítil na svojich ústach.
    </tei:p>
    <tei:p>
     Dolu v hosťovskej izbe hulákali podnapití maďaróni, cigánske husle vrešťaly, basa
          húkala. Tak sa miešajú, hemžia a križujú zjavy ľudského života!
    </tei:p>
    <tei:p>
     Rozpustilý smiech slúžky zavznel z chodby, hundranie podnapitého muža ho prerážalo.
          Vrznutie dvier — ticho.
    </tei:p>
    <tei:p>
     Karol bol zriedkavý muž. Silný telesne, svieži duchom, svobodný vôľou, neodvislý
          majetkom, pripravený seriózne k životnému boju.
    </tei:p>
    <tei:p>
     Každá pôtka bola mu radosťou, rozvlečením, zábavou, ba živlom.
    </tei:p>
    <tei:p>
     Boja s osudom neznal, boj s Božou vôľou, ktorý rozzúril sa v ňom, bol mu nový. Boj s
          istou porážkou.
    </tei:p>
    <tei:p>
     Zaklopal niekto na dvere.
    </tei:p>
    <tei:p>
     „Kto to?“ ozval sa Karol surovým hlasom.
    </tei:p>
    <tei:p>
     „Otvor, Karle,“ bolo počuť Miloslavov hlas.
    </tei:p>
    <tei:p>
     Karol otvoril a zažal novú sviecu.
    </tei:p>
    <tei:p>
     „Dobre, že prichodíš!“ riekol, a prse jeho dmuly sa búrne.
    </tei:p>
    <tei:p>
     Miloslav s úžasom zhliadol v pravici priateľovej revolver.
    </tei:p>
    <tei:p>
     „Čo chceš so zbraňou?“ pýtal sa ho udivene.
    </tei:p>
    <tei:p>
     Karol pozdvihol revolver. „Teba zastreliť,“ riekol podivným tónom. „Aké by to bolo
          interessantné — videť ťa váľať sa v krvi — videť tvoje zhasínajúce oko — tvoje belasé pery,
          studené — krvavé…“
    </tei:p>
    <tei:p>
     Miloslav ustúpil krok nazad. Karol položil zbraň na stôl a hľadel meravo pred seba.
    </tei:p>
    <tei:p>
     Aké to máš divoké reči, Karle! Pováž, čo to má znamenať?“
    </tei:p>
    <tei:p>
     „Plakať nemôžem, nevládzem — nuž zúrim. Každý človek má svoj spôsob vyrážať svoje city.
          Azda si sa naľakal?“
    </tei:p>
    <tei:p>
     „Nie, brat môj, len zadivil! Guľka tvoja nerozmnožila by bôle prsú mojich.“
    </tei:p>
    <tei:p>
     „Ani sám neveríš, ako pravdive som smýšľal so svojou hrozbou — prst trhol mocne kohútik.
          Bože môj, aký biedny, biedny som červ!“
    </tei:p>
    <tei:p>
     Karol objal priateľa tuho, až sa mu dych zatajil.
    </tei:p>
    <tei:p>
     „Kde naša sila, naša rovnosť s Bohom, náš Olymp v prsiach?“ pýtal sa Milko priateľa.
    </tei:p>
    <tei:p>
     „Lož, lož, brat môj,“ tupo preriekol Karol a sadol zmorený na stolec, ktorý sprašťal pod
          mocným, pružným mužom.
    </tei:p>
    <tei:p>
     „Nuž a vieš, kde som našiel večnú pravdu, balzam a kotvu života svojho?“ spýtal sa
          Miloslav.
    </tei:p>
    <tei:p>
     „Proti hynutiu a smrti niet ani pravdy, ani balzamu.“
    </tei:p>
    <tei:p>
     „Jest! V zamieraní duše, v ničení seba, v snížení sa, v pokore, v mrení, mrení
          osobnosti.“
    </tei:p>
    <tei:p>
     Karol pozrel prísne na priateľa — on mu nerozumel.
    </tei:p>
    <tei:p>
     „Nuž a kde zamiera duša a topí sa naša osoba?“
    </tei:p>
    <tei:p>
     „V modlitbe,“ riekol ticho, no určite. Jeho tvár bola spokojná, ožiarená mierom a
          víťazným pocitom.
    </tei:p>
    <tei:p>
     U hrobu starého Dežana zdvihol sa nový kopeň. Vence naň položené uvädly. Nad ním stáli
          dvaja priatelia.
    </tei:p>
    <tei:p>
     Dážď spustil sa s neba, nepríjemný, studený dážď, ktorý tak až pichá v tvár, ako by ihly
          padaly z vozduchu. Otrhaný živý plot okolo cintorína stal sa priehľadným; lúky boly šedé,
          uvädlé. Vínohrady po kopcoch boly ošumelé, zapustlé — hŕby šedých palíc poukladané boly v
          rúnach. Mesto zahalené stálo v dažďovom oblaku. Dobre, že bolo mesto zahalené v mokrú rúšku
          — jeho biele domky a pľachom pobité veže nemýlily zrak. Pustota, hynutie a smútok kol do
          kola! Malichernosť, závisť, hlúposť v rúške! Na nebi i na zemi šedá nuda a bezfarebnosť.
    </tei:p>
    <tei:p>
     Miloslav poodišiel od hrobu sestry. Karol prešiel rukou čelo.
    </tei:p>
    <tei:p>
     Tvár jeho, dažďom zmáčaná, zasvietila tichým svetlom premoženého bôľa.
    </tei:p>
    <tei:p>
     „Poďme k matke,“ riekol po chvíli pevným hlasom. „Kde naberie starucha síl, ktoré ledva
          našly sa v našich mladých dušiach?“
    </tei:p>
    <tei:p>
     „Tam, kdes’ ich ty našiel,“ riekol ticho Miloslav a tisol priateľovi ruku…
    </tei:p>
   </tei:div>
  </tei:body>
 </tei:text>
</tei:TEI>
