<?xml version="1.0" encoding="utf-8"?>
<tei:TEI xml:id="SLK1928997" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Osloboditeľ : ELTeC edícia
    </tei:title>
    <tei:author ref="viaf:85153916">
     Kompiš, Peter (1901-1949)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     47618
    </measure>
    <tei:measure unit="pages">
     259
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:85153916">
      Kompiš, Peter (1901-1949)
     </tei:author>
     <tei:title>
      Osloboditeľ
     </tei:title>
     <tei:pubPlace>
      Praha
     </tei:pubPlace>
     <tei:publisher>
      Nakladateľstvo L. Mazáč
     </tei:publisher>
     <tei:date>
      1928
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-01-31">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Osloboditeľ
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <quote>
    Milanovi Hodžovi,na dôkaz toho, jak vysoko si cením jeho heroickú borbu za slovenské záujmy,
                  jako skromný prejav solidarity, ktorú cítim s ním a spolu so mnou väščina
                  Slovenska, venujem túto knihu.
   </quote>
   <div type="chapter">
    <head>
     II
    </head>
    <p>
    </p>
    <p>
    </p>
    <p>
     Na vyšnostrahovskej evanjelickej fare, schovanej pred ulicou pekným ovocným sadom, práve
         obedovali. Farár Morgoš počúval poznámky svojej ženy a dvoch odrastených dcier.
    </p>
    <p>
     — To je potom výchova! Dcéra navštevuje otcovu frajerku! Spolu sa češú, pudrujú, maľujú,
         parfumujú. Už i cigarety fajčiť ju, chúďa, naučila tá potvora. A on to trpí, ba vari ešte
         podporuje.
    </p>
    <p>
     — Nie čudo, veď je do tej šiksle zpochabený.
    </p>
    <p>
     — Nechže je zpochabený, jaký chce — zastarel sa do reči farár, — to by predsa len nemal
         dovoliť ani trpieť. Keď sa už sám, nešťastný človek, tak zabúda, mal by dať aspoň pozor,
         aby to štrnásťročné dieťa nemalo s tým škandálnym životom nič spoločného.
    </p>
    <p>
     — O kom to hovoríte? — mladý pán, syn farárov, medik na peštianskej univerzite, prestal
         jesť a otočil sa k ženským.
    </p>
    <p>
     — Ale o chudákovi Matejdesovi — vysvetľoval otec. — Ten človek upadá, že je to hrůza. Z
         krčmy skoro ani nevychádza. Spriahol sa s kelnerkou, chodí k nej do izby, dary jej nosí,
         síce horkýže dary, sprosté pletky, veď na nič poriadnejšieho ani nemá peňazi. Už i po meste
         s ňou chodí.
    </p>
    <p>
     — Veru, nemá hanby ten človek! — nezdržala sa pani farárka. — A keby to ešte bola dáka
         osoba s kúskom cti v tele. Ani tak by k nemu nepasovala, bernému spravcovi. Ale, keď je to
         iba taká šuftľa. Mužskí že sa smejú v hostinci: „Zase má Tereza nového frajera! A voľako sa
         jedného drží. Veď som sa ja tú naštípal!“ Dala sa vraj hocikomu objať, oblapiť okolo pasu.
         Od jedného mávala stužku vo vlasoch, od druhého črievice, od tretieho brošňu. Špatný život
         viedla. Pre krádež, či pre čo ztratila predošlé miesto. A taký človek, — s tými
         najprednejšími ľudmi v meste je potykaný, — ten sa na ňu prilepí. A pozorný je vraj k nej,
         poslušný, aký nebol ani k svojej nebožkej. A to bola ženská, kus zlata! Veď sme boly
         priateľky.
    </p>
    <p>
     — Aj v obloku sa vše s tou kelnerkou tá Aranka vytŕča — referovala jedna z domácích
         slečien. — A na mužských sa vyškierajú, i cigaretu vraj komusi spustily oblokom, cukríky,
         marcipány, dodostávajú.
    </p>
    <p>
     — Ach, bože, keby to jej nebožka mať videla! — vzdychla pani farárka.
    </p>
    <p>
     — Ba čo len z toho, chudáka, bude?! — mienil farár.
    </p>
    <p>
     — A ono vám je, chúďa, také šťastné — ozvala sa mladšia dcéra. — Takú úprimnú, až
         detinskú radosť má zo všetkého. Oblápa tú kelnerku okolo hrdla, samo sa krémuje pri obloku,
         zrkadlo, rozumie sa, v ruke. I na prechádzku idú vše spolu, ruka v ruke alebo pod pazuchy.
    </p>
    <p>
     — Čo len z neho bude?! — sopjala ruke dovedná pani farárka — zlý príklad tiahne. Také
         štrnásťročné dieťa je jako opica. Čo vidí u druhého, to robí, či zlé, či dobré. Dáže jej tá
         potvora za školu! Nedaj, Bože, aby chúďa, vyšlo tak na jej chodníky!
    </p>
    <p>
     — A nemá sa dievčaťa naskrze kto zaujať? — ozval sa peštianský univerzitant. — Čo
         rodina.
    </p>
    <p>
     — Tí majú iné starosti. Alebo nevedia o ničom.
    </p>
    <p>
     — Jeho švagor, už ako nebožkej brat, notár Putra z Pavčinej, ten by mohol pre to dievča
         najskôr niečo urobiť. Je to zámožnejší človek i gazdovstvo má i dobrú ženu. Skoro by sa mal
         človek do toho zamiešať.
    </p>
    <p>
     — Daj pokoj, apálik! — odrádzala muža pani farárka. — Čo ťa nepálí, nehas. Dosť si mal
         už pre také veci nepríjemností.
    </p>
    <p>
     — Ale človek má i morálne povinnosti a najmä človek v mojom postavení — počal sa farár
         rozhorlovať. — Darmo je, ženské ponímajú všetko malichernejšie.
    </p>
    <p>
     Farár vstal od stola a zapáliac si dlhú fajku, sadol si na diván. Syn sa počal prechodiť
         po izbe fajčiac cigaretu.
    </p>
    <p>
     — Vidíš, syn môj, taká je tá naša spoločnosť. Vieš, čo sa stalo s chudákom Matejdesom
         pred dvoma rokmi, či poltreťa rokom? Chybelo mu úradných peňazí. Maďarskému človeku v
         českom úrade! To sa vie, kontrola, vyšetrovanie. Z veci sa urobí defraudácia a človeku sa
         ide zlámať väz. Čechom sa človek nemôže diviť. Vyhryzú, vypšikajú našich ľudí z úradu, kde
         len môžu. To sa vie, že keď je to Čech, to sa robí inak, prižmúri sa oko alebo obe,
         úradníkovi sa dá termín, aby vec usporiadal. Ak treba, i pôžičku mu zaopatria. Nuž,
         zatušuje sa všetko. A majú toho svinstva viac ako dosť. Češi kradnú jako straky, bývalí
         verklikári, komedianti, šustri chcú teraz každý pána hrať, žena zase dámu, a je to trebárs
         bývalá kuchárka alebo harfenistka. Rádi lumpujú, vozia sa po svete. Každý z nich myslí hneď
         na Italiu, more, Paríž, kúpele. I napelešia sa dosť, ľahkým ženským narozdávajú. To sa vie,
         často na to ani tie diety nestačia. A náš človek aby žil o žobráckom plate so ženou, a
         detmi. Sebe vedia odpustiť, svojich šanovať. Maďar, to je niečo inšieho. Nuž, na chudáka
         Matejdesa sa vrhli jako kavky na mrcinu. Ba vlastne ani tak nevrhli. Krajšie sa k nemu
         zachovali, jako naši vlastní ľudia. Že aby sohnal peniaze, do ôsmich dní. Kde ich soženieš,
         hriešny človeče?! A chudák, Matejdes mal ešte takú nešťastnú povahu. Nikomu sa z našich
         ľudí nesdôveril. Iba o podpisy na úpisy, na zmenky prosil. Nevedeli, na čo to vlastne
         potrebuje. Počuli iba, že mu v úrade horí pôda pod nohama. Podpisy poodopierali. Iba,
         tuším, Kelemen mu podpísal pártisícovú zmenku. Neborák Matejdes sa nasužoval, natrápil,
         celé dni ani z domu nevychádzal, zanevrel na celý svet i ľudí. A najväčšmi akiste na našu
         maďarskú spoločnosť, čo ho vedela iba ľutovať alebo odsuzovať, ale pomôcť mu, dokiaľ bol
         čas, to nie.
    </p>
    <p>
     — A z čoho žije teraz?
    </p>
    <p>
     — Ale veď má penziu, ale čo je z toho, keď je malá. Našim ľudom rátajú roky
         nespravedlive, sebe trebárs trojnásobne. Ale kým tú penziu dostal! Najprv ho len oznámiť a
         oznámiť a dať zavrieť ako defraudanta. Akýže defraudant?! Koho oklamal, komu ukradol?
         Požičal si z úradných, že to vrátí. Neštastie toho človeka prenásledovalo. Jeden syn mu
         zostal v maďarskej armáde a padol s bolševikmi pri Nových Zámkoch. Potom mu chorela žena,
         chorel druhý syn. Mal chudák, tuberkulozu, vláčili ho k moru, do Tatier. Potrovili ťažké
         tisíce a nadarmo. Ďula zomrel. A jej dodala tá mužova galiba. Ale keď zomierala bolo to
         predsa len ako — tak v poriadku. V poslednej chvíli ho ratoval švagor, požičal mu hotové
         peniaze a sa zaň zaručil. Našla sa poistka na život. Na tú sa tiež dostaly peniaze požičať.
         Zaokrylo sa, čo mu chybelo. Veď to neboly predsa žiadne miliony. Mizerných
         sedemdesiattisíc. Sporiteľni si dáva, tuším, i z tej malej penzie strhovať, aby vraj švagor
         nemusel platiť, keď on umrie.
    </p>
    <p>
     — Neborák! A nedostal by dáku prácu?
    </p>
    <p>
     — Dostal i nedostal. Veď by do nej i tak nebol súci. Veď je už skoro spitý.
    </p>
    <p>
     — Spitý?! A čo tak?!
    </p>
    <p>
     — Čo tak? A čože človeku pozostáva, keď ztratí za dva — tri roky dvoch dospelých synov a
         ženu, keď príde o úrad a vykričia ho za defraudanta?! Dal se na pitie a spriahol sa so
         starou kelnerkou, čo sa po nej pol mesta pováľalo. A spije sa čoskoro celkom. Sotva ten
         vyplatí tie švagrove žíra.
    </p>
    <p>
     — Takí sme my, syn môj. Keď mu chorela žena, syn, keď ho posielal po sanatoriach, to sa
         ho nikdo nespýtal: máš na to, kamarát? Tu máš, pomôžeme ti, podpíšeme sa ti. A keď prišiel
         do nešťastia, utiahli sa všetci alebo začali: „Čo sa neuskromnil?! Čo lepšie negazdovali?!“
         Pes ku psu má viacej citu, jako my jeden k druhému. A preto zdochneme, preto nás bijú, a
         budú biť ešte väčšmi! Z úradov nás vyhádzajú, synov nám vyháňajú za hranice a potom im
         diplomy neuznávajú. Dnes zničia z nás jednoho, zajtrá príde rad na druhého. A zničia nás
         všetkých, ak sa nespamätáme, zo synov nám narobia žobrákov, z dcier ľahké dievky. Kto vie,
         či nevyrastie hneď jedna z chúďaťa Aranky Matejdesovie.
    </p>
    <p>
    </p>
   </div>
   <div type="chapter">
    <head>
     III
    </head>
    <p>
    </p>
    <p>
    </p>
    <p>
     Mladý Zoltán Micsinay sa prevaľoval s boka na bok vo svojej študentskej posteli. Na
         nástenných hodinách odbila už druhá, a on dosiaľ nezaspal. Napremýšlal sa o svete i o
         svojom živote. Rozhovor s Elemérom Hajnóczym zopakoval si v mysli aj desaťrazy. Pozajtre,
         vlastne už zajtrá, keď je hneď deň, má mu dať rozhodnú odpoveď. Čo mu odpovie? — Či je ozaj
         dosiaľ nerozhodnutý?!
    </p>
    <p>
     Pôjde za špiona do toho Rumunska? Do krajiny zpupných, ukrutných, zhýralých bojarov a
         katansky prísnej sigurancie! Kde vedia mučiť áreštantov dodnes tak hrozne ako v Italii a
         Španielsku v stredoveku!
    </p>
    <p>
     Ulicou zahrčalo auto, zo vzdialenej krčmy ozval sa bujný spev, prerušovaný a
         nedokončený, jako keď sa otvoria a zavrú dvere.
    </p>
    <p>
     Čo robí asi ona? Akiste spí zdravým spánkom spolu s mamou v niektorej vile alebo hoteli
         v Abbazzii. Spí unavená plávaním v mori, tešiac sa na zajtrajšie slnce, tennis a chytanie
         rybičiek. Vyvolával si v duši dojmy svojho prímorského pobytu s rodičmi. Kúpanie, lov
         rybieček, tennis, prechádzka v palmovom háji, po nábreží. Samé skupiny mladých ľudí, samé
         spoločenské styky oboch pohlaví. Živo si predstavoval bielolícu omikádenú černohlávku, dal
         jej v mysli promenovať po strande.
    </p>
    <p>
     Popri svodnej dievčej postavičke vynorovala sa mimovoľne postava mladého partnera.
         Nemusí čakať na neho, v Abbazzii spoločnosti dosť, i mladých fešákov.
    </p>
    <p>
     Tak za tým morom túži! A nemôže k nemu, iba okľukou. Sakramentská okľuka: špionáž v
         Rumunsku!
    </p>
    <p>
     Nie, opiť sa nedá, ani zmámiť svodným ženštinám a neprezradí sa, nebude biednym
         slabochom! Jemu neučarí žiaden pár čiernych očí rafinovanej dobrodružky, jemu žiari z
         diaľky čiernych očí pár iný!
    </p>
    <p>
     Rozpomenul sa na prvého špiona, ktorého poznal v živote. Bolo to vo Vozočanoch u
         rodičov. Jednoho odpoludnia urobil im návštevu asi 40 — 45ročný, pansky oblečený, veľký
         zdravý človek s peknou kaštanovou briadkou a vľúdnyma očima. Vraj profesor Malžewski či
         Lažewski zo Lvova či Krakova. Dovolil si vraj pána statkára navštíviť, aby sa informoval,
         kde by tak bol príjemný letný pobyt. Cestuje vraj trošku po Horniakoch, na budúce leto by
         sa sem od nich určite niekto podíval, už či jeho pani s deťmi, či švagor so ženou.
    </p>
    <p>
     Mama mu radila. Hosť ďakoval. I jeho, Zoltána mu predstavili; bol k nemu, študentovi
         veľmi srdečný. Chválil krásy kraja i nadanie zemianskej mládeže. On je vraj tiež šľachtic.
         Potom si premeral okom jeho Zoltánovu postavu. „Bude z neho zdravý človek, do študií má
         dobrú hlavu,“ riekol významne. — Podľa čoho to poznávate? — spýtala sa ho mama. — Podľa
         tela — hovoril Poliak. — Bude skôr územčistý, menší jako otec. Takí ľudia sú najzdravší.
         Kto je dlhší jako jeho rodičia, ten býva i slabšieho zdravia i slabšej hlavy. — Čo
         nepoviete! — čudovala sa mama. Práve vstúpila do izby 14ročná sestra Vilma. Tenké,
         vyhúknuté dievča.
    </p>
    <p>
     — A na túto čo poviete? — spýtala sa matka položartom. — Nebude žiť pridlho, nervózna
         bude nespokojná, nie najšťastnejšia. — Sestra pohodila kučeravou beľavovlasou hlávkou.
         Usmiala sa voľáko nevrle. Mama zosmutnela a zamyslela sa. Poliak sa bral, ani ho už
         nezdržiavala. Toho dňa mala vôľu zkazenú. Ba ešte i po pár dňoch sa na profesorove slová
         rozpomínala. Bolo vidno, že sa na Poliaka pre ne skoro hnevá. Ale uveriť im uverila.
    </p>
    <p>
     O pár dní sa vrátil apa z mesta. Všetko to tam hovorí o tom poľskom profesorovi.
         Ubytoval sa u krajčího, v prvom poschodí. Má vraj sebou dieťa, syna a pri ňom pestúnku.
         Takú s päťatridsaťročnú zavalitú ženskú. Sedliačku, ešte dosť driečnu, ale celkom
         obmedzenú. Tá chodí s chlapcom na prechádzku. Na rukách ho nesie. Ba vraj už aj kočiarik si
         pre neho požičali. Vraj pestúnka. A súsedia vravia, že to bude ten chlapec jednako len tej
         ženskej a toho profesora. A doma má vraj ženu i deti.
    </p>
    <p>
     Ale nielen to. Profesor vraj lieta ustavične po meste a po kraji. Minulú nedeľu bolo v
         Kalinove shromaždenie. Poliak na ňom nechybel. Večer vysedáva v strahovskom kasíne a
         diškuruje o všetkom možnom. Už vraj uzavrel so stoličnými úradníkmi maďarsko-poľské
         bratrstvo. Cez deň behá po meste, vojde do krčmy, za každým nekoho hľiadá, s každým sa do
         reči púšťá. Hrozne zvedavý človek, horší jako klebetná ženská. Už skoro každého pozná. I do
         kuchyne vojde, spytuje sa, čo budú mať na obed a hovorí, jako čo u nich doma v Poľsku
         varia. A musel tu na Horniakoch už aj predtým byť. Ktosi spomínal v hostinci Rožňavu,
         vyšlo, že milý Malžewski či jako sa volá, zná tam viacerých, aj v Nitre už bol, i v
         Leviciach, ba i v Žiline, Mikuláši.
    </p>
    <p>
     Po vakáciach milý profesor zmizol. Až po pol roku sa počaly trůsiť chýry, že to bol —
         špion. Vraj behá po celej monarchii a skúma smýšľanie obyvateľstva. Skúma to pre — Franca
         Ferdinanda.
    </p>
    <p>
     Špion?! Zoltán prevaľujúc sa po posteli, skúmal sám seba, či by toho špiona vedel
         nenávidieť. Prečo nenávidieť? Komu uškodil? Akej podlosti sa dopustil? Že pracoval pre
         Franca Ferdinanda? A jestli s ním sympatizoval, bol jeho prívržencom?!
    </p>
    <p>
     Vžíval se do svojej úlohy v Rumunsku. Kto by ním mohol pre to opovrhovať? Veď podniká
         vlastne niečo hrdinského, pre svoj národ, aby on, peštianský študent bol na Horniakoch zase
         úplne doma. Aby sa tam mohol stať župným praktikantom, notárom, služnym, podžupanom a
         trebárs nadžupanom, aby zaujal postať, aká potomkovi starobylej zemianskej rodiny patrí.
    </p>
    <p>
     Čo sa mu môže stať? A čo sa stalo poľskému profesorovi! Najviac to, že avanžoval, stal
         sa direktorom gymnázia, alebo sa dostal za profesora na universitu, ak ho už dávno
         nestrčili na krásné miesto do ministerstva.
    </p>
    <p>
     Cítil, že je rozhodnutý. Do toho Rumunska pôjde. A krásnu Manciku pri mori uvidí. A čo
         rodičom? Povie im, že ho pozval na vakácie niektorý spolužiak. Povie nejaké zvučné, známe
         meno, aby to apovi imponovalo.
    </p>
    <p>
     Triezvy, biely deň tlačil sa cez riedke modrasté záclony čo raz väčšmi do tichej
         študentskej izby. Zoltán si ho nevšímal. Vo svojej posteli spokojne odfukoval.
    </p>
    <p>
    </p>
   </div>
   <div type="chapter">
    <head>
     IV
    </head>
    <p>
    </p>
    <p>
    </p>
    <p>
     Slnko zapadalo už za šedomodré hory, ztíchly polia i lúky a nad rozťahanou dlhou dedinou
         popri horskom potoku rozhostil sa podvečerný mrak. Ženy vracaly sa do chalúp s batohami
         trávy alebo sháňaly okolo kláta na dvore triesočky. Druhým koncom vracali sa na noc domov
         do dediny s uzlíkmi, košíkmi v rukách alebo s turistickými batohmi na chrbtoch začmudení
         „fabrikanti“. Rodina shromaždí sa k večeri. Pobeseduje sa bezstarostne a pôjde spať.
    </p>
    <p>
     Iba malý územčistý pán dvojposchodného velikého kaštieľa, trôniaceho „na Hôrke“ vysoko,
         hrdo nad celým šírým krajom, hľadiaceho zpupne, cez plece do dolinky na biele murované
         zemianské kúrie a skromné chalúpky, učupené pod brehom, sa nechystal ešte k večernému
         odpočinku, ale chodil celý vzrušený po kancelárii, dlhú horkú viržinku medzi zubami viac
         hryzúc jako fajčiac.
    </p>
    <p>
     — Čo ten človek ešte neide? — zašomral hlasite. Veď poslal pre neho ešte pred hodinou.
         Kdeže by trčal? V poli už nebude, môže byť iba ak v maštali alebo doma. Či by sa bol práve
         dnes zatúlal do krčmy, kam nikdy nechodieva? A či ho to zase posadlo a obšmieta sa dakde
         okolo mladých ženských a kazí autoritu svojmu pánovi, sukničkár voľáky nehanblivý?
    </p>
    <p>
     Nie a nie sa toho kasnára dočkať. A predsa musí s ním vážne prehovoriť. Nedá sa s tým
         odkladať.
    </p>
    <p>
     Pán kaštieľa v zelených loveckých nohaviciach a žltými remennými kamašňami sa zastavil.
         Veľká hlava s prešedivelými vlasmi a pohyblivýma sivýma očima sa zamyslela.
    </p>
    <p>
     S čím vlastne začne? S tou ženskou historiou, či s peniazmi? Lebo veď pánovi kaštieľa,
         statkárovi Francovi Eiselemu bolo jasné, že musí dať obe veci do poriadku, trebárs uznával
         sám, že tá peňažná vec je predsa len vážnejšia.
    </p>
    <p>
     Ba cítil, že pre tu peňažnú otázku nesmie byť priprísny ani v tej druhej veci, aby si
         kasnára priveľmi neznechutil alebo neodpudil. Čo by si vlastne počal teraz v lete bez
         neho?!
    </p>
    <p>
     Ten Morávek by ani nebol mrcha človek — uznával statkár sám pred sebou. Passionálny
         gazda je, len čo je pravda; pole, maštale, to je jeho živlom. Pekná lichva, dobré dojnice,
         pšenica hustá jako breh, úroda zemiakov, že vrecia ani hroble pre ne nestačia, to je jeho
         ideálom. Vie si ráno privstať, nespolieha na bírešov. I ľudí vie duriť do práce, bez zaúch,
         daromného hrešenia a bohovania, to je tiež pravda.
    </p>
    <p>
     Len keby nebol taký tvrdohlavý a hrdý. Hneď je urazený, keď sa mu čo povie. Zaľúbený do
         svojej práce a svojich nápadov. Keby sa on, pán, vše nepremohol, boli by hneď rozkmotrení.
         Hlaváň hlavatý. Veľká chyba u takého súceho rozumného chlapa.
    </p>
    <p>
     A k tomu ešte tie ženské!
    </p>
    <p>
     Ale tento raz aby o tom vari radšej ani nezačínal. Nechá si to na druhý raz. Teraz
         peniaze. Musia vyhútať, kde ich vziať a basta!
    </p>
    <p>
     Výdavkov plno na všetky strany. A k tomu ešte nových päťdesiattisíc pre advokáta.
    </p>
    <p>
     Päťdesiattisíc! Aby ho tými peniazmi futroval jako v povesti šuhaj mäsom knochta —
         vtáka.
    </p>
    <p>
     Za posledné tri roky vytiahol z neho skoro stopäťdesiattisíc.
    </p>
    <p>
     Stopäťdesiattisíc! Pekná sumička! Kúpil by za ňu dnes už menší sedliacky grunt i s
         chalupou i so všetkým činom. A to všetko do toho nenasýtneho fiškáľského pažeráka!
    </p>
    <p>
     A čo ešte tí kurátori grófskeho majetku, advokát Mihók, bývalý vicišpán Dobrovoczky a
         kráľovský notár Kelemen, tí sa toho ešte len nacicali! Veď bolo z čeho. Osem majerov a hôr
         toľko, že ich nemalo päťdesiat obcí dohromady.
    </p>
    <p>
     Domy, hotely a tie ohromné peniaze. Boly toho ťažké miliony. Ak brali z nich ročně
         provízie do len pol procenta, už to boly státisíce. Ešte že prišli Češi, vzali papáčom
         tučnú korisť a hodili ju iným, svojim. Veď taký dr. Kelemen by bol grófské majetky už
         zpolovice ozbíjal.
    </p>
    <p>
     I takto sa z nich ukradne, utrmaní čo nevidieť za milion — dva, ak nie viacej. A obe
         stránky vydajú na proces státisíce. Musí to byť?!
    </p>
    <p>
     Eh, čo si robiť také starosti? On nezačínal. Boli to urodzení grófski príbuzní, mamonáři
         či bankrotári, čo ho chcú vyhrýzť z jeho vlastného, ba pripraviť o dedictvo. Dogazdovaná
         perepúť, akiste zadĺžená až po uši a preto siahajúca kradmou rukou drzo na cudzie.
    </p>
    <p>
     Nech sa ožobračia trebárs celkom, hlupáci. Procesovať sa s ním, Francom Eiselom a
         vyhadzovať ťažké tisícky jako do vody, keď je predsa testament tak jasný! Univerzálnym
         dedičom je on. A opatrný starý gróf nezabudol ani na príbuzných, ktorí sa o neho, kým žil,
         ani neozreli.
    </p>
    <p>
     I na cirkev, stolicu, dobročinné ciele poručil. A ešte ti ho budú, darmožráči, testament
         napádať, bezočivci!
    </p>
    <p>
     Jednako minie i on na proces dákych dvesto — tristotisíc. Ale vyhrá ohromné majetky.
         Stane sa najväčším boháčom v piatich stoliciach.
    </p>
    <p>
     *
    </p>
    <p>
     Na chodbe ozvaly sa rázné kroky.
    </p>
    <p>
     — Už je tu! Čím začať? — nevedel sa statkár ešte vždy rozhodnúť. — Ale začne so ženskými
         bude mu dohovárať, potom ho udobrí a vyrukuje s tými peniazmi — pripravoval sa.
    </p>
    <p>
     — Voľno.
    </p>
    <p>
     — Služobník! — pozdravoval kasnár, urastený počerný chlap v plnej sile.
    </p>
    <p>
     — Čo sa bude páčiť, pán velkomožný? — príchodzí zodvihol hrdo hlavu a premeral si malého
         človiečika, čo stál proti nemu.
    </p>
    <p>
     — Na nich sa človek načaká! Kte sa túlajú?
    </p>
    <p>
     — Ja sa netúlam.
    </p>
    <p>
     — Kte boli? Doma?
    </p>
    <p>
     — Na dolnej lúke.
    </p>
    <p>
     — Teraz na mraku? Sám? Čože tam hľadali?
    </p>
    <p>
     — Kopy sena som poratoval.
    </p>
    <p>
     — Podívajmeže sa ho na svedomitého gazdu! Kolkože ich narátali?
    </p>
    <p>
     — Stodvaatridsať. Pekne to schnie a seno len tak vonia.
    </p>
    <p>
     — No, veď dobre. Vďaka Bohu! Čo som im to chcel povedať? Hej, počujú, musím im
         dohovárať.
    </p>
    <p>
     — A prečo?! — mohutný počerný chlap podíval sa vyčítavě na svojho drobného pána.
    </p>
    <p>
     — Že sa nehanbia, ženatý starý chlap! Čo tým sukniam nedajú pokoj! Znovu a znovu sa do
         nich zapletajú! Keby to bol dáky ožran, pacholok, ale oni, kasnár, čo majú dbať na seba.
    </p>
    <p>
     — Čo je koho do toho, čo já mám so ženskými?
    </p>
    <p>
     — Čo koho do toho? Či som ja nie ich pán, či mne môže byť jedno, čo sa o nich povráva po
         dedine? Oni nehanblivec, iný by sa na ich mieste prepadol od hanby!
    </p>
    <p>
     — Aká hanba? Či ja zato môžem, že som zdravý chlap a nie žiadny lazár, nedúživec?
    </p>
    <p>
     — Veď majú ženu, oni nestúdnik!
    </p>
    <p>
     — Žena je doma, a na lúke sú dievčence a mladé ženy a v maštali tiež.
    </p>
    <p>
     — Ale prenasledovať nesmú žiadnu, rozumeli, oni frajekár?!
    </p>
    <p>
     — Každá je rada, keď ju chlap stisne.
    </p>
    <p>
     — Rada lebo nerada. Včera sa zase Rafajka bola na nich ponosovať. Že jej nechcú dať
         pokoja, vydatej osobe. Nech to už viac na nich nepočujem.
    </p>
    <p>
     — Ak ma majú, pán veľkomožný, podľa toho posudzovať, čo baby na mňa naklebetia…
    </p>
    <p>
     — No, nerozčíňajme to! Sú na chybe. Zabúdajú sa. A nemali by sa… Čo som im to chcel ešte
         povedať?… Sadnú si! — statkár ponúkol kasnára stoličkou. — A zapália si! — Ukázal mu na
         škatuľu s cigarami a cigaretami.
    </p>
    <p>
     Kasnár, zamračený počal púšťat biele obláčky.
    </p>
    <p>
     — Mám starosť… začínal pán váhave — peniaze potrebujem. Aspoň päťdesiattisíc.
    </p>
    <p>
     — Ťuh! Pekný groš! A ešte teraz pred žatvou!
    </p>
    <p>
     — No, musíme volačo vymyslieť, odkiaľ ich vziať. Čo myslia?
    </p>
    <p>
     — Z polí, z maštáľ v tomto čase? To nepôjde. Ešte tak z hôr, to nepoviem.
    </p>
    <p>
     — To už tobôž nepôjde. Štátny lesný úrad tohoto roku rúbať nedovolí. Ani na rok.
    </p>
    <p>
     — To je galiba. Iba ak by sa vyťalo pár tých dubov a topoľov. A tie dva javory za
         maštaliami, ako sa ide k rybníku.
    </p>
    <p>
     — Z toho, tuším, moc tých peniazí nedostaneme.
    </p>
    <p>
     — Prečo? Tých dubov je pod hôrkou so dvadsať, topoľov v aleji so päťdesiat. Vyťať so
         desať dubov a so dvadsať topoľov, to môže byť hneď dákych päťnásť — dvadsať tisíc. A za tie
         dva javory sa dostanú dve — tri tisícky.
    </p>
    <p>
     — To je všetko málo.
    </p>
    <p>
     — Sena je už pod strechou šesťadvadsať fúr. Mohlo by sa predať vojsku do mesta. Keby sa
         predalo tak tristo — tristopäťdesiat metrických centov, utrží sa hneď čo len dvanásť —
         štrnásť tisícok.
    </p>
    <p>
     — Nebude nám chybieť?
    </p>
    <p>
     — Horkýže nebude. Ale čo robiť? Azda bude dosť zemiakov. A na krm bude tohoto roku, tak
         sa vidí, dobrý rok. Na dolnej lúke bolo vlani sena na päťnásť fúr, teraz ich bude aspoň
         päťadvadsať. A ďateliny, lucerny sú krásné, že už od rokov také neboly. A starých zásob je
         tiež dosť.
    </p>
    <p>
     — Ale čo bude na rok?
    </p>
    <p>
     — Do nového vydržíme. A aby bolo krmu viac, môže sa nasiať s oziminami zeleného.
    </p>
    <p>
     — Majú pravdu.
    </p>
    <p>
     — A voľačo zrna by sa tiež mohlo predať, keď to musí byť. Trebárs jačmeňa. Nové sa tiež
         pekne ukazujú. A starého máme vyše sto centov. Aj žita, ovsa by sme mohli niečo pustiť.
    </p>
    <p>
     — Tak k tým stromom by mohli voľaktorý deň sohnať pár chlapov. A rubača z dediny. Ja by
         som odpísal dvom — trom stolárom do mesta.
    </p>
    <p>
     — No, zajtrá z toho nebude nič. Ani pred piatkom. Musíme svážať, kým nám nezamokne.
    </p>
    <p>
     — Ale s tými stromami sa mi tiež poponáhľajú. Ak sa nám to podarí, dobre sa im odslúžim…
         A zajtrá hneď napíšem o to seno do tých kasární.
    </p>
    <p>
     — Aj so dve — tri fúry starej ďateliny sa im môžu predať.
    </p>
    <p>
     — Tak koľko toho sena?
    </p>
    <p>
     — Povedzme tristopäťdesiat centov.
    </p>
    <p>
     — No, dajme tomu…
    </p>
    <p>
     — Vidno, že sa do toho rozumejú, pán Morávek. Len aby nám to dobre vypálilo. Človek má
         samé starosti, pre seba i pre nich, keď sa nevedia vše udržať. A mohli by sa, taký rozumný
         chlap ako sú oni…
    </p>
    <p>
     — No, ďakujem im za radu. Oprobujem to, ak to pôjde… Tak majú sa dobre. Dobrú noc.
    </p>
    <p>
     — Dobrú noc! — odchádzal kasnár. — Čo mi ty máš dohovárať, handrbulec sprostý voľáky! —
         mrzel sa na pána. Že som posedlý za sukňami? A či sú iní inakší?! Neprepúšťa Karol
         Tomášovie slúžky jednu za druhou, keď mu začnú vyhúdať? A prečo chodí za kováčovou ženou
         Dino Jánošovie? A Eisele sám, lociga krikehájska, sa tiež neviezol s tou svojou mančou, čo
         si teraz dáva bozkávať a „paní veľkomožna“ vraveť, na sobáš pod vencom! A ešte budú
         ustavične jeho opálať, vysudzovať, mantragy voľáke! —
    </p>
    <p>
    </p>
   </div>
   <div type="chapter">
    <head>
     V
    </head>
    <p>
    </p>
    <p>
    </p>
    <p>
     Konečne unášal ho rýchlik k moru. Ach, cnelo sa mu za ním, cnelo nesmierne za
         nedohliadnou šedomodrou lesklou hladinou, odrážajúcou sa vše ostre od jásavej azúrovej
         oblohy, vše zase splývajúcou so šedým nebom v ohromnú nekonečnú báň, neproniknuteľnú, a
         predsa žiariacu jasom a životom. Keď unášaly ho železné kolá ponad závratné priepasti a
         skalnaté, riedkymi ihličnatými lesy zarastené kopce horvatského Krasu, vdychoval korennú
         lesnú vôňu dychtive. Zavše sa chumáč hôr rozsadol v priehlbinu dymiacu sa jako nejaká sopka
         hustou bielou hmlou. A naraz zredol les, ohnivý tátoš vletel na srázny, vysoký viadukt, a
         roztúžený mladý blondýn rozovrel náruživým pohybom náručie. Veď Jadran rozprestiaral sa
         hlboko pod ním, velebný, tichý, šedooceľový, skoro nehybný vo svojej rannej driemote, iba
         miesty zbrázdený vetrom a ľahúčkymi, štihlými rybárskymi barkami, prissatými na jeho
         hladinu jako pestrý motýľ na opojne voňavý lúčny kvet.
    </p>
    <p>
     Za touto širokou volnosťou túžil celé mesiace, najmä posledných sedem týždňov,
         strávených zväčša v Rumunsku. Toho poldruha mesiaca, prežitého v drahých hoteloch a ve
         vlaku, v úzkostiach a neistote, zdalo sa mu už iba zlým snom. Iba keď sa rozpomenul ešte
         raz na rad príhod a dojmov, na dvanásťhodinové čakanie pre jakúsi poruchu parostroja v
         Campolungu, na večné patrolovanie špinavých vojakov s chudýma nohama, na ktorých mali
         ovinuté kamašne, na fičúrskych dôstojníkov s dlhými modrými blúzami a bezvadne lesklými
         lakovými čižmami a na svoj strach, že siguranca značne z dlhej chvíle prezerať znovu
         dôkladnejšie pasy a štampílie v nich a môže ho polapiť, odhaliť, prešiel ho mráz, a Zoltán
         Micsinay cítil, že to predsa len nebol sen, ale skutočnosť, na ktorú nezabudne do smrti. Čo
         to bola za slabosť, aká nesmyseľná bázeň ho vtedy posadla? Hodina míňala sa za hodinou,
         vlak sa nehýbal, vysadli a zasadli jedáleň. Keď boli hotoví s neveľkými zásobami mäsa a
         syra, nepozostávalo im nič iného jako orechové rožky a zapíjať to všetko pálčivou cvikou. I
         on jej vtedy hodne vypil, trebárs sa pustil do nej dosť neskoro, vtedy, keď sa mu prečkané
         hodiny zdaly už večnosťou a zrazu zaľahla naň jako mura hrozná myšlienka, že sa to zdržali
         vlastne iba pre neho, že príde inkvizícia a jeho misia vyjde najavo. V tú chvíľu počal
         pochybovať i o Elemérovi, počal veriť, že má pas nepravý a že ho chytia. Kalištek ohnivej
         cviky počal piť za kališkom, pred očima robily sa mu ohnivé kruhy, myslel na mučenie,
         trýznenie, ktoré ho očakáva, a sám dojatý svojím osudom, zaslzel. A nestalo sa nič. Ani
         vtedy ani inokedy, keď sa viezol z Kluži do Brašova a cestou zabočil do Sinaje, kde strávil
         celý deň, zabudnúc si dať pas vidovať. Brašovská sigurancia sa neuspokojila s predvčerajším
         vízumom a posielala ho nazad do Sinaje. Až šesťsto leiov ho zachránilo. Prebídol cez všetky
         nástrahy bez pohromy. Ale nebol by sa chcel vrátiť ani za tisíce. Netúžil už vidieť
         romantické karpatské priesmyky s morom čiernych smutných hôr, ani bukureštské skvelé
         výklady, ani elegantné korzo s naparádenými kráskami ohnivých čiernych očí a mandľových
         tvárí, zahalujúcich sa do luxusných kožušín za parného letného večera v tom podivnom meste,
         kde neďaleko parlamentu krochkajú ve dne na brehu riečky ošípané, dívajúce sa cez vodu na
         tržište pestrých kobercov a smútiace, že sa nemôžu po nich váľať. —
    </p>
    <p>
     To všetko je za ním. Kus triumfu a trochu strachu v žilách. Ba ešte niečo radostného k
         tomu. Po rumunskej ceste prišlo v Pešti Elemérovo uznanie, peniaze a sľub, že mu sverí
         niečo lepšieho: spoluprácu na iredentistickej akcii na Horniakoch.
    </p>
    <p>
     Ale na to času dosť. Teraz ho čaká more a úsmevy krásneho, čiernookého dievčaťa, znieť
         bude mu lahodná hudba teplého altového hlásku. Privieral oči, zamierajúc slasťou blaživej
         neistoty.
    </p>
    <p>
     Keď zazrel nádherný záliv, nad nímž strmia skoro do polkruhu malebné skalné bralá,
         zalomcovala ním túžba a nedočkavosť. Nie, musí sa mierniť, aby sa srdce nerozpuklo. Nútil
         sa myslieť na ľahostajné veci: na prednášky, na Pešť, na zvuky cigánskych huslí, čo mu
         dosial hučaly v ušiach.
    </p>
    <p>
     A už stáli nad malebnými skupinami víl a hotelov, žltnúcich a beľajúcich sa medzi
         zelenými parky a záhradami nad morom hlbokým a modrým jako svetlička. Hotelového sluhu
         pustil pred sebou, aby ho jeho prítomnosť nerušila zo sladkých myšlienok. Ach, tak boly
         sladké a predsa mučivé!
    </p>
    <p>
     Čo robí Mancika? Či neprichodí pozde? Kráčal pomaly, rozpálený sálajúcimi slnečnými
         lúčami i nevyspalosťou, popri zahradách, z ktorých zaváňal korenitý parfüm, smes vône
         bobkového listu, olivy, fíkového stromu a šedých ostrých tráv učupených pod vysokými
         neovakovanými múrikmi, ovinutými lesklým tmavozeleným brečtanom. Teraz, keď už bol tak
         blízko u cieľa, zpomalil kroky a bol by najradšej zabočil niektorým tým chodníkom do viníc,
         hore skalnatou cestičkou vinúcou sa medzi starými múrami. Oddýchnuť si a nabrať síl. Čo sa
         tak ponáhľa?! Nerúti sa to za sklamaním? Veď dievča ho skoro ani nezná. Povrchná známosť z
         bálu. Čo, povrchná! Veď na tom bále ztratil srdce. Ona sotva. Tancovali spolu pár razy.
         Hovorili o všetkom možnom. Chválil jej tanec, že netančí, ale unáša do vyšších sfér.
         Zasmiala sa srdečne. Ta že unášať nechce, na tie sféry že máme času až po smrti. I
         promenoval s ňou po dvorane. A dával jej jemnúčko cítiť, čo sa v ňom deje. Na dnešnú noc že
         nikdy nezabudne. Robila sa schválne, jakoby nerozumela. — Nechcete už viac bálovať? spýtala
         sa šeľmovsky. — Azda budem, ale to nebude to, čo s vámi — riekol vážne. — Ach, to sa vám
         iba teraz tak zdá — nechcela mu prisvedčiť.
    </p>
    <p>
     A zakaždým mu ukĺzla jako had. A tie čierné oči so zamatovým leskom sa smialy a nedaly
         mu zabŕdnuť do vážnejšieho tónu. — Ach, jako sa tie vaše slová s tou hudbou krásne
         počúvajú! — Prekárala ho. A pred odchodom s mamou a guvernantkou lúčila sa s ním tak
         úprimne kamarátsky, že nemohol byť s ňou nespokojný.
    </p>
    <p>
     A predsa spokojný nebol. Bol by jej doprial nepokoja, ktorý vzbudila v jeho duši. Odkiaľ
         tá pružnost, tá istota u takého mladého dievčaťa? Tomu sa učia statkárske dcérky v
         kláštorných penzionátoch? Veď Mancika prišla vlani — vytiahol to z nej — od Anglických
         panien z Pešti.
    </p>
    <p>
     Od bálu videl ju iba raz. I to v sprievode nepeknej nevľúdnej ryšavej guvernantky. Aby
         ju neprepásol, musel za nimi do módneho sklepu, kde nakupovaly. K vôli rozhovoru odhodlal
         sa kúpiť si batistovú vreckovku. Na pozdrav odpovedala veľmi vlúdne, starým,
         polokamarátskym tónom. Keď sa jej spýtal, čo bude robiť v lete, kde ju uvidí, odpovedala,
         že pôjdu do Abbazzie. I to sprievodkyňa už na ňu zagánila.
    </p>
    <p>
     Keby sa vyspovedal, čo sa na ňu namyslel, za ňou natúžil, čo vykonal, len aby ju mohol
         uvidieť, musela by zmäknúť a zahorieť k nemu láskou. A najväčšieho tromfu sa musí zriecť: o
         rumunskej ceste musí mlčať.
    </p>
    <p>
     S terás pozerajú kúpeľní hostia na príchodzích. Niektorí kývajú známym, privolávajú im
         čosi. I maďarský hovor mu zalahodil v ušiach. Ale jemu tak milý, teplý ženský alt to nebol.
         Pozeral do diaľky. Či ich predsa nezazrie?
    </p>
    <p>
     Sluha kráčal hore schodmi do bieleho hotelu, odrážajúceho sa od čiernozeleného pozadia.
         Zaviedli ho do izby. Mala výhľad na more, trebárs sa pod ňou rozprestieral park. Počal si
         vybalovať veci, umývať sa. Jedenásť hodin. Zdriemne si aspoň na hodinku.
    </p>
    <p>
     A čo tu vlastne hľadá, ak Manciky tuná niet? Rozbehne sa ju hľadať. Preobliekol sa do
         iných šiat, dívajúc sa do zrkadla. Ale nebol so sebou spokojný. Únava mu ziera z tvári,
         líca, nos, uši mu blčia rozčulením. Mal by si predsa len pospať a prebudiť sa sviežejší.
    </p>
    <p>
     Nie nevydržal by čakať. Nezaspal by. Vychytil sa von. Spytoval sa na milosťpani Eiselovú
         u portýra hotelu. Nebýva u nich. Informovať sa môže na mestskom úrade alebo v kúpeľnej
         kancelárii.
    </p>
    <p>
     O polhodiny vracal sa už jásajúc. Sú tu. I hotel čoskoro našiel. Nebol ani na päť minút
         od jeho. Nevedel sa zdržať, aby nevybehol hore brehom a nezašiel na velikú, pieskom
         vysypanú terasu, ozývajúcu sa šumom a hovorom hostí. Kráčel pomedzi stoly a tônisté
         gaštany, sliediac za tvárou mu tak drahou.
    </p>
    <p>
     — Kde sa tu, pane Zoltán, beriete? — V poslednom okamžiku sotva stihol pozdraviť veselú
         kláštornú chovanicu, čo pokročila mu v ústrety a podávala mu kamarátsky ruku.
    </p>
    <p>
     — Pán Micsinay, mama, môj tanečník, — pripomínala matke, sadiacej s guvernantkou za
         stolom. Bozkal ruku, vtom však už vstávali od stola dvaja páni, aby sa s ním vzájomne
         predstavili.
    </p>
    <p>
     Vysmiaty veliký brünet s bujnými vlasmi zamrmlal čosi jako by žandársky dôstojník. Druhý
         bol veľkokupec z Košíc, malý, trochu vyžilejší, zachrípnutý, ale zrejme veľmi spokojný a
         spoločnosťou spriatelený.
    </p>
    <p>
     Zoltána razom opustila radosť, ktorú pocítil, zazrúc peknú Manciku.
    </p>
    <p>
     Tak predsa. A až dvaja. Zdá sa, že poriadne zapustili korene.
    </p>
    <p>
     Schytila ho prudká ľútosť; bol by sa najradšej otočil a odišiel urazený. Zostal však,
         prisadol a nútil sa do veselého tônu, odpovedajúc na obvyklé všedné otázky a sám sa
         vypytujúc, čo je v kúpeli nového a čím trávila čas.
    </p>
    <p>
     Rozhovorili sa, ani nevedeli jako. Košiačan bol samý žart. Dôstojník robil plány na
         odpoludnie, Mancika ich menila.
    </p>
    <p>
     Mladý Micsinay sa cítil skoro zbytočným. Prišla naň akási ochablosť. Odpovedal nešikovne
         na otázky, zakrývajúc svoj duševný nepokoj rozpačitým úsmevom.
    </p>
    <p>
     Pridúc do svojej hotelovej izby, hodil sa na pohovku. Načo sa tešil, načo vlastne troví
         tu peniaze, ktoré ho stály smrteľné strachy?!
    </p>
    <p>
     Ste okúzlené mužskou spoločnosťou, dedinské husy! Nie nadarmo máte otca či muža bývalého
         panského mládenca. Milosťslečna sa tak roztomile smeje na bezduchých žartoch chrapľavého
         veľkokramára. Žandársky ozembuch jej radí, kedy sa isť kúpať, kedy sa hrať tennis, kedy isť
         na prechádzku a kedy počúvať terstsku vojenskú hudbu v palmovém háji. Zalomcovala ním
         nenávisť k obom šťastnejším sokom. Hneď by sa vrhol na toho vyškereného červeného lumpa s
         mastnou černovlasou hlavou, búšil ho do pŕs, vyzauškoval tú sebavedomú drzú tvár! A toho
         zachrípnutého, opelichaného kapúna by najradšej zaškrtil, aby mu uviazly v gágore tie jeho
         hlúpe vice a od úžasu vysadly stľpkom tie spokojne žmurkajúce kalnošedé oči!
    </p>
    <p>
     Až teraz sa mu videla hlúpou, nesmyselnou jeho rozladenosť. A pocítil znovu srdečný
         stisk ruky mladej krasavice, ktorým ho uvítala, pokročiac mu v ústrety. Má hľadieť na tých
         rytierov smutnej postavy jako na sokov?! Mala by pekná Manci ozaj tak pochybený vkus?
    </p>
    <p>
     Že prišiel snáď pozde? Dokiaľ sú okolo nej dvaja?! Švihol pružne, výbojne nohou a rukou
         prešiel si po zamatovohladkej zlatej hrive. Hlúposti! Takých pšocherov aby nezkonkuroval!
    </p>
    <p>
     Naobedoval sa spokojne a hneď sa uložil do postele. Spal zdravým, hlbokým spánkom.
         Zobudil sa až pred šiestou.
    </p>
    <p>
     Olevrant prepásol. Vybral sa do palmového hája. Budú tam počúvať hudbu, jako hovorily.
    </p>
    <p>
     *
    </p>
    <p>
     Večer uliehal natešený. Veď Manciku zabával až do desiatej hlavne on. Žandár sa
         ponosoval, keď mu vytýkaly dámy mlčanlivosť, že mu je nie dobre. Zaškodily mu vraj ryby v
         hoteli a morské kúpele; bol u doktora. Košičan sa už necítil tak v sedle a hlas mu
         preskakoval zo zachrípnutých do škrečľavých tónov tak zábavne, že sa dámy nevedely udržať
         smiechu. Využil príležitosť a rozprával dámam o pešťských divadlách a športovnom živote.
         Počúvaly so záujmom. —
    </p>
    <p>
     *
    </p>
    <p>
     Nad morským kúpeľom skláňalo sa žeravé popoludňajšie slnko. Zelenastá slaná voda sa
         trochu schladila stúpajúcim prílivom, ale zato kúpací ruch práve teraz dosahoval vrcholu.
         Voda striekala, penila sa, vlnila, naháči v plavkách a ženské v čierných trikách sa tlačily
         na mostíky, hádžuc sa jeden za druhým do čerstvých vln. Doštené chodby medzi kabínami
         dunely pod dupotom bystrých nôh. Do jemného žltého piesku, zláteného slnečnými lúčami
         zahrabávaly sa brunátné telá. Vše zaliehal z neďalekého detského kúpeľa piskot rozpustilého
         drobizgu alebo smiech a výkriky párov noriacich sa do mora na hojdačkách. Z vyvýšenej dosky
         vrhali sa do modrých vĺn za povrazom plavci a plavkyne, prskajúc a šľahajúc sebou jako
         delfíny, miznúce v tmavej hlbine a vynorujúci sa o chvíľku nad rozkolísanou hladinou. —
    </p>
    <p>
     Zoltánovo sebavedomie vzrástlo na vode. Všímal si pohľadov už pri svojom prvom kúpaní.
         Dlho sa masíroval pieskom, aby pozoroval čiernovlasého obra s červeným mäsiarským telom a
         zvädlého malého žmurkáča, jako čihajú na jeho pohyby vo vode. Vše obzrela sa naň i telnatá
         paní statkárka, rozvalená na deke pri samom zábradlí a komická vo svojej velikej čapici,
         papučiach a čiernom triku, ktoré ju robily neforemným netvorom. A zvedave šibla naň okom i
         štihlá mrštná Mancika, púšťajúca sa znovu a znovu na zelenú hladinu.
    </p>
    <p>
     Napumpoval si vzduchom mladé pľúca, sišiel po betonových schodoch mola až skoro k samej
         vode a vrhol sa bystro do nej. Voda vystriekla a Zoltán plával velkými tempami jako šíp k
         povrazu, prehodil si ho prudkým pohybom ruky ponad hlavu a už kolísal sa na rozvlnenej,
         tmavomodrej hladine, kladúc sa vše na bok, vše na chrbát, a posielajúc sebavedomé pohľady
         svojím známym.
    </p>
    <p>
     Vrátil sa až o štvrťhodiny, miznúc pred povrazom v hlbinách a zjaviac sa až v plytšom
         zelenavom pásme, bystrý, srastený s vodou ako delfín.
    </p>
    <p>
     Dvoje žiarivých čiernych očí vítalo ho s obdivom. Malý Košičan kričal naň výstražne:
    </p>
    <p>
     — Pozor, pane Micsinay, a keby sa vám pod vodou niečo stalo alebo ste dostali kŕč tam za
         povrazom?!
    </p>
    <p>
     — Je tam plavcov dosť — namietal žandársky bumbaj, oprený o zábradlie a sledujúci
         závistive pohyby mladého univerzitanta. —
    </p>
    <p>
     Kupačov ubúdalo. Odchádzali alebo sa išli vyhrievať na strechy kabín. Krásna brüneta
         behala po mole v dlhom zelenom plášti, chcejúc uschnúť.
    </p>
    <p>
     Mladý blondýn vyšiel z vody a zabočil do kabíny. O pár minút vyšiel z nej oblečený po
         schodoch na strechu. Odtiaľ sniesol sa ľahkým, pružným skokom na vysoký úzky betonový múr
         dlhého mola a kráčal po ňom istým krokom kamzíka až k černovláske. Hľadela na príboj vĺn
         dorážajúcich v sňahobielych penách na molo, netušiaca, kto sa k nej blíži. Otočila sa až,
         keď bol skoro pri nej.
    </p>
    <p>
     — Čo robíte, slečna Mancika? Vy sa radi dívate na vlny?
    </p>
    <p>
     — Rada, jako sa penia, rozbíjajú.
    </p>
    <p>
     — Čo je tým?! Rozbijú sa a zase splynú. A budú sa valiť tak ako dnes trebárs o tisíc
         rokov. Nás tu už nebude.
    </p>
    <p>
     — No, nebude. Čo je na tom?
    </p>
    <p>
     — Nič. Iba dakedy si pomyslím, čo bude zajtrá, čo o mesiac. Vy odídete s mamou domov a
         budete tráviť zimné večery v hrdom kaštieli nad zamlklou dedinou. A mne zostane v tej Pešti
         iba kniha a rozpomienka.
    </p>
    <p>
     — Rozpomienka? — zadívala sa naň tazave. — No, áno, veď more je ozaj krásné.
    </p>
    <p>
     — Nie len na more. Rozpomienka na vás, Mancika.
    </p>
    <p>
     — Človek sa rozpomína na všetko. Na známych, na krajanov. — Obzrela sa za mamou. Tá
         černela sa zďaleka vo vode, okolo širokého drieka korkový pás. Žandár s Košičanom kládli ju
         na hladinu a učili plávať. Vše vyprskla, preglgnúc vody, hádžuc prudko rukama a nohama.
    </p>
    <p>
     — Ja budem mať iba jednu rozpomienku, vás — riekol vážne, tlumeným hlasom a čerpajúc
         nádej z čiernych očí, v ktorých sa chvelo vzrušenie.
    </p>
    <p>
     — Vy ste to museli vytušiť, Mancika, že som sem neprišiel k vôli kúpaniu ani za muzikou.
         Túžil som vás vidieť, túžil celé mesiace.
    </p>
    <p>
     — A prišiel sem až v auguste — usmiala sa žartovne.
    </p>
    <p>
     — Lebo som to nemohol ďalej vydržať. Musel som vám to prísť povedať. Mám vás rád,
         Mancika.
    </p>
    <p>
     Sklopila oči dojatá a uspokojená.
    </p>
    <p>
     Hľadel na ňu zmätený tým, že sa všetko stalo inak, ako si to v mysli maľoval. Nepadli si
         do náručia, a sviežie čerešňové pery neprilnuly k jeho ústam v sladkom rozochvení. Tu na
         tomto mieste to nešlo. Slnko žiarilo spokojene. V diaľke sa mama rozkašľala a vybehla do
         kabíny. Žandár vítal s kupcom guvernantku, ktorá pribehla v kúpacom obleku.
    </p>
    <p>
     Čítal z tých očí zamatových svoj ortiel, chopiac ju nežne za ruku. Nebránila mu ju,
         nepotlačujúc jej sladké chvenie, ktoré nemohol nepocítiť.
    </p>
    <p>
     — Mám vás rád, Mancika; ľúbil som vás hneď na tom bále — šeptal vrúcne.
    </p>
    <p>
     — Naozaj, Zoltán?! — Krásné, čierné oči zajásaly. Pružné mladé dievčenské telo zvlnilo
         sa túžbou, zavčas utlumenou. — Ja som na vás tiež myslela. I tu… A vy ste nechodili, —
         dodala s výčitkou. —
    </p>
    <p>
     Zaťal zuby od boľasti. Zase musí o tom nešťastnom Rumunsku mlčať. A predsa sa musí
         ospravedlniť, cítil to.
    </p>
    <p>
     — Nemohol som prv prísť; pre spolky, organizácie.
    </p>
    <p>
     — To ste nebárs túžili — zavzdychla sklamaná.
    </p>
    <p>
     — Vy neveríte?! — zadíval sa na ňu náružive, celý urazený. — Mohol som odoprieť
         poslušnosť organizácii, keď ma viaže prísaha?!
    </p>
    <p>
     Pohľad dievčaťa se vyjasnil. — Organizácii? — opakovala tázave. — Národnej?
    </p>
    <p>
     Prisvedčil nemo. — Mám v nej dôležitú funkciu. Nepremôcť sa, vystúpim a priletím už pred
         mesiacom sem za vami. Ako môžete vyčítať, Mancika?!
    </p>
    <p>
     Pohladila ho nežným pohľadom a sovrela mu ruku. — Keď mi bolo bez vás clivo — dodala na
         vysvetlenie, klopiac oči hanblive a dívajúc sa celá zmätená na svojho druha, žiariaceho
         radosťou a vypínajúceho sa do výšky od hrdosti, od blaživého vzrušenia. — Moja zlatá, Manci
         krásna, anjelik môj! — šeptal opojený šťastím, púšťajúc jej ruku v strachu, aby ju
         neschvátil do náručia na takom nevhodnom mieste. — Mancika zlatá, budete ma rada mať? —
    </p>
    <p>
     Prisvedčila iba očima, v ktorých perlily sa slzy.
    </p>
    <p>
    </p>
   </div>
   <div type="chapter">
    <head>
     VI
    </head>
    <p>
    </p>
    <p>
    </p>
    <p>
     Z holých strnisk počal fúkať prvý jasenný chlad. Slnce usmievalo sa síce celé dni, i
         nebo zmodralo, lúky zelenaly sa i po otavách, i v stromoch, kroví objavovaly sa ešte iba
         prvé žlté a črevenohrdzavé listy. Ale leto už bolo preč. Za rána sedely nad krajom husté
         vlhké hmly, a k večeru ziabaly dedinské deti bosie nohy, tak že sa radšej tlačily do
         kuchyne ku sporáku. K poludniu sa zem, lúka i trochu zohriala, tráva sa teplom parila, ale
         nevykvitlo v nej nič okrem jedovatého bľadolilavého kvetu ocúnového. Nad potokom počínaly
         hniť prezrané černice, rednúce krovie zapálilo sa ohnivo červenými šípkami a zamatové
         čiernomodré trnky hľadely cez husté vetvičky tak melancholicky, jako oko milenky za
         odchádzajúcim milencom.
    </p>
    <p>
     Posledný červík, chrobáčik, mravec zaliezol hlboko do teplého lona matky-zeme. Ešte pár
         vľúdnych slnečných dní, a všetko sa uloží k zimnému spánku.
    </p>
    <p>
     Celý šíry — ďaleký kraj ohrieval sa na výslní, prichystaný uložiť sa k zimnému snu.
    </p>
    <p>
     Iba do ľudí, do maďarskej spoločnosti jakoby bol vnišiel nový život. Všade samý šum a
         ruch. Počalo miznúť z duší staré zúfalstvo, smútok; v hrudiach počaly ožívať zamrelé
         nádeje.
    </p>
    <p>
     Maďarská spoločnosť bývalej -skej stolice mala senzáciu. Starí šediví zemäni — statkári,
         upadlí vo svojich vidieckých kuriach prevratom v dákusi mrtvolnú ztrnulosť, putovali zase
         do bývalého hrdého župného sídla, aby po štyroch rokoch beznádejnosti v dôvernom
         priateľskom krúžku zase trochu pookriali. Po rodinách vo Vyšnom Strahove šírila sa radostná
         zvesť:
    </p>
    <p>
     — Dostaneme hosťa z Pešti.
    </p>
    <p>
     V domácnostiach prepustených i neprevzatých úradníkov počalo sa zase dúfať. Bude lepšie!
         Už sa nebude apa túlať jako assekuračný agent z mesta do mesta, už nebude dešperovať nad
         mrcha gšeftami a klesať doma na stoličku zničený dopisom assekuračnej spoločnosti, že na
         jeho služby už nereflektujú. Dievčata sa prestanú ustavične doma ponevierať iba preto, že
         nieto v čom vyjsť na ulicu. Hrdá narciska, Ela nebude sa už zožierať doma žiaľom a
         závisťou, že jej utečú bez radosti najkrajšie mladé letá, kdežto sprosté mäsiarske pekárske
         fifleny, krivonosé židovčatá rozťahujú sa po báloch a dávajú sa na výletoch obletovať
         mužskou mládežou.
    </p>
    <p>
     Nebude už treba dobročinných sbierok pre obete českej panovačnosti!
    </p>
    <p>
     Príde sem veľkoobchodník Kovács, poverenník ohromných kapitalistických skupín,
         peštianských veľkobánk i americko-maďarského stámilionového syndikátu.
    </p>
    <p>
     O pár mesiacov ožije azda všetko. Do jari môžu sa zase dymiť všetky fabrické komíny,
         rozhorieť všetky pece a pariť kotly odsúdené k smrti českou konkurenciou a protimaďarskou
         obchodnou politikou.
    </p>
    <p>
     K novému životu prebudia sa tucty upadnutých podnikov, oživnú, rozšíria sa remeselnické
         dielne, domorodí kupci začnú s novou chuťou a s novou silou víťazný boj na život na smrť
         proti českým votrelcom.
    </p>
    <p>
     Nastane kriesenie všetkého, čo leži premožené na zemi, svíjajúc sa v smrteľných kŕčoch.
         Budú vzkriesené hynúce a vegetujúce maďarské peňažné ústavy.
    </p>
    <p>
     Po ustavičných žalostných porážkách, ponižujúcich ústupoch a pokorujúcich kompromisoch
         vzplanie na celej čiare obranný boj.
    </p>
    <p>
     Čo obranný boj? Pôjde o výboj, o vydobytie, získanie ztratených pozícií.
    </p>
    <p>
     Založila sa nové obchody, vystavia nové fabriky. Zarazia sa parcelácie maďarských
         panství, podplatia sa prídeloví komisári, podplatia sa občania, aby na prídel
         nereflektovali. Najmú sa tucty advokátov, čo budú lietať na Pozemkový úrad do Prahy,
         intervenovať, protestovať, apelovať k Najvyššiemu správnemu súdu. Maďarská delegácia začne
         v pražskom sneme nový boj proti prevádzaniu pozemkovej reformy. Nemci, komunisti a daktorí
         Česi a Slováci im priskočia na pomoc.
    </p>
    <p>
     Veľkostatkári sa odvolajú k mezinárodnému súdu do Hágu. Obnoví sa i akcia za
         neprevzatých úradníkov. Úradníctvu a statkárom budú sa konvertovať na lacný úrok alebo
         pohodlnú amortizáciu dlžoby.
    </p>
    <p>
     Skúpi sa všetko, čo slovenského alebo českého bude na predaj: obchody, fabriky, majetky,
         krčmy, trafiky, hotely. Nejeden zadĺžený kolonista utečie z toho „rája“, čo mu argalášski
         náhončí sľubovali. Utečie rád, len ponúknuť mu väčšiu summu peňazí. A čo nepôjde urobiť pod
         maďarskou firmou, na to sa najdú slovenskí štrohmani. Najdú, musia sa najsť. Za peniaze
         pôjdu trebárs proti vlastnému otcovi.
    </p>
    <p>
     *
    </p>
    <p>
     Štebetná nénika Rissányička vedela toho o očakávanom hosťovi ešte viac. Je z veľmi
         bohatej veľkostatkárskej rodiny, sám bohatý, bol direktorom v banke, až potom začal
         obchodovať na svoju ruku. S domami, gazdovstvami, fabrikami. Zbohatol tak, že sa dostal do
         styku i s anglickými a americkými boháčmi. Strašne talentovaný človek. A náramný fešák,
         ešte veľmi mladý, ani nie tridsaťročný, husárský kapitán v rezerve, báječne milý spoločník,
         krásavec, najprednejšie dámy sa za ním bláznejú.
    </p>
    <p>
     Dievčatá skákaly od radosti, tešiac sa na nového gavaliera. Lebo veď sa dozvedely od
         néniky Rissányičky, že je i slobodný, tedy vzor všetkých mužských cností. Chytro treba dať
         do poriadku garderobu a trochu svedomitejšie, sústavnejšie jako dosiaľ pestovať kosmetiku.
         Keby tak, ach, keby tak! — — Úbohé ženské stvorenie síce nikdy nevie, ale kto vie, či by to
         predsa nemohlo byť. Žiadna nevie, čo jej je súdené. Ale treba sa vyzbrojiť dôkladne, lebo
         veď o takú skvelú partiu bude svedený hrozný boj.
    </p>
    <p>
     Iba niektorá zralšia, rozumnejšia počala uvažovať triezvejšie. Ach, tá Máľa, Oľča,
         Iréna, ešte ho tu nieto, už si naň brúsia zuby. Ony, chudery, na milionára, za ktorého
         pôjde s radosťou hociktorá komtesa, bohatá fabrikantská dcéra. Utíš sa, srdce, utíš. Ten ti
         je nie súdený.
    </p>
    <p>
     *
    </p>
    <p>
     Dekan Ficzák, veliký chlapisko rapavej, jako cvikla červenej tvári, rozprával tlumeným
         hlasom bruchatému statkárovi Holányimu z neďalekej dediny, ktorý sa zastavil na fare na
         pohár vína.
    </p>
    <p>
     — Takého chlapíka potrebujeme, Andráš barátom. Pekný jako panenka, mladý, smelý jako lev
         a chytrák, že mu páru pohľadať. Do gšeftov ako oheň, má vtip, že sa mu nevyrovná desať
         židov a traja Arméni dohromady. A hlavne má tuná — klepal si dekan na čelo, — ženiálny
         chlapík. Podnikateľ i voják, aký sa rodí jeden zpomedzi tisícich. Odvážny až do neuverenia
         a pritom opatrný jako had. Organizoval špionáž proti Rumunom. Kým to viedol on, vedeli naši
         v Pešti o každom rozkaze rumunského vojenského ministerstva prv ako divizionári a zemskí
         vojenskí velitelia, ktorým rozkazy platili. Neušiel mu žiaden rezervát, žiadna projektovaná
         novota v armáde. A v Maďarsku odhalil za dva roky osem českých špehúnov, aby ich tam parom
         vzal i s tou ich všivavou republikou! Polovica z nich pasie už ovce na Abrahamovej lúke, az
         ebadtát! Prvotriedny organizačný talent, ten Kovács. A prefíkaný! Stavil by som sa, že k
         vôli opatrnosti bude mať u seba odporúčania od najväčších kapacít.
    </p>
    <p>
     — A to príde ako? Inkognito?
    </p>
    <p>
     — Hahaha! Vraj inkognito! To by si tomu dal, hahaha! Ako si to len, Andráš barátom,
         predstavuješ?! Vraj inkognito, keď tu bude celé mesiace! Aké inkognito, keď nás tu bude
         organisovať! Čo nás?! Štyri stolice.
    </p>
    <p>
     — Tak aspoň s falošným pasom a menom?
    </p>
    <p>
     — Ale, prosím ťa, Andráš, s akým falošným pasom? Prečo ba neprišiel s pravým? Taký
         človek má iste konnexie, že mu český konzulát urobí tiež všetko k vôli. — Vraj veľký
         gavalier, rezervný husársky kapitán či major.
    </p>
    <p>
     — Ba ešte! Ako len mohol taký mladý tak avanžovať?
    </p>
    <p>
     — Ako? Dobre. Vyznačil sa. Už na Talianskej. A potom za protirevolúcie. Porazil vraj s
         dákymi päťdesiatimi chlapmi celý komunistický bataillon.
    </p>
    <p>
     — Na môj dušu, toho čaká ešte skvelá kariéra!
    </p>
    <p>
     — To by som si myslel! Len aby sme aj my tu niečo z neho mali! Ach, zdaru, šťastia nám
         daj, Bože!
    </p>
    <p>
    </p>
   </div>
   <div type="chapter">
    <head>
     VII
    </head>
    <p>
    </p>
    <p>
    </p>
    <p>
     I starý medveď, bývalý vicišpán Aladár Dobrovoczky vyliezol zo svojho dedinského
         pelechu. Neodstrašilo ho ani surové jasenné vetrisko, ani blato. Ubytoval sa v zčernalom,
         ošarpanom, zamĺklom „Grand hoteli“ na rynku. Kráčajúc hore starými, prehýbajúcimi sa
         drevenými schodami, zamýšľal sa nad zašlou svojou slávou a nad časmi, keď vyšnostrahovský
         Grand hotel bol spoľahlivou baštou a strediskom maďarského života pre celé okolie. Vošiel
         do izby, kam predišiel ho sluha s neveľkou príručnou taškou.
    </p>
    <p>
     — Povedzte dolu, aby mi kone a kočiša dobre opatrili — odkazoval po odchádzajúcom
         sluhovi, nezapierajúc starostlivého statkára, ktorým sa narodil a ktorý v ňom žil i v
         rokoch, keď sa oddával najväčšmi úradnej službe a politike.
    </p>
    <p>
     Pozrel von oblokom. Dostal náhodou izbu do ulice, s výhľadom na bývalý stoličný dom.
         Prešiel si rukou po hustej šedivej brade a zadíval sa na rýnok so starobylou zvonicou,
         radmi meštianskych domov, ktorých jednotnú líniu porušily rozťahovačné moderné obchody s
         velikými výkladnými sklami. Nad rynkom trônil stoličný dom so svojimi dvoma poschodiami,
         vysokánskou strechou a velikým masívnym balkónom. Rady oblokov boly dosiaľ zamrežované, kde
         tu mihla sa sklom ľudská postava. Ale v starom vicišpánovi nevyvolával pohľad na všetko to
         radosť a pýchu, ale žravý bôl. Až zachvel sa zavše vzrušením a odvracal aspoň na chviľku
         ťažkú starú hlavu.
    </p>
    <p>
     Zase si uvedomil plnou silou, že zavítal do srdca stolice iba jako súkromná osoba,
         tuctový vidiecky statkárik, už nie jako pán stolice, jej nekorunovaný malý kráľ, ktorého
         slovo platilo v meste i v sto dedinách túliacich sa k vŕškom i rozsiatych po dolinách až k
         tým vysokým horám, čo sa modrajú v diaľke.
    </p>
    <p>
     V stoličnom kastele, ktorému dodávaly kedysi jakéhosi pevnostného rázu mažiare s rúrami
         otočenými do ulice a starobylé flinty, rozostavené, rozvešané na chodbe hlavného vchodu, v
         týchto miestach zasvätených úcte k tradícii a starým poriadkom, vládlo dnes božstvo iné.
    </p>
    <p>
     Českí príprchlíci a slovenskí zradcovia rozťahujú sa vo svätyni, kde boly po storočia
         tak bedlive strážené staré zemianské práva.
    </p>
    <p>
     Starý vicišpán hodil sa nevrlý na mäkkú pružnú pohovku. Rozpomínal sa na časy, keď sa
         poschodové útulné miestnosti kasína, umiestneného v Grand-hôteli, plnievaly stoličnými
         úradníkmi a ich priateľmi, v oblokoch hotelu objavovaly sa fešácké fúzaté tváre, prízemie
         plnilo sa vidieckymi statkármi a po večeroch zaznievaly z intímne náladových hosťovských
         izieb vesele výkriky kartárov, alebo tlumené vzdychy, zvonivý ženský smiech i bujné výkriky
         bezstarostnej mladosti a užívačnej mužnosti.
    </p>
    <p>
     Život na stoličnom dome a v hoteli bol spjaty v nerozlučný celok. Do úradu sa dopoludnia
         išlo, aby sa onedlho zabehlo do hotelu na desiatu. I potom bol medzi oboma domami
         stoličiarov a ich priateľov čulý ruch, ktorý sa sústrednil vo večerných hodinách cele v
         obľúbenom panskom hostinci.
    </p>
    <p>
     Tu i tam býval celých triadvadsať rokov prvou osobou. V stoličnom dome vládol nad
         stolicou. Tam prijímal návštevy jednotlivých stránok i deputácií. Tam krčili sa pred ním a
         pokorne prosili zradní Slováčkovia, čo potom pri prevrate tak okázale vítali svojich
         „osloboditeľov“.
    </p>
    <p>
     Áno, krčili sa a plazili, štvali a búrili. A keď boli v úzkých, boli zase — aspoň hubou
         — dobrí uhorskí vlastenci. Zradili vlasť, ale sklamali sa.
    </p>
    <p>
     Pánmi sú nie — starý stoličný baša cítil sladké zadosťučinenie — a nebudú. Pánmi sú
         Česi, Praha, a tí tú poddajnú Slovač nikdy neuznajú za seberovných ľudí. I v platoch a v
         postupe sa od nich oddelili. A neveria im. Do vojska, policie, žandamerie tú zrádnú Slovač
         ani nepripustia. Iba ak za podriadených.
    </p>
    <p>
     Tak im treba. To je tá nemezis! — veľké sivé oči zasvietily škodoradostne.
    </p>
    <p>
     Tam v tom kastele býval poltretieho storočia neobmedzeným pánom. Ztadiaľ vládol nad
         stolicou. Na jeho pleciach ležaly krajinské a maďarské záujmy. Tam vladáril menom
         peštianskej vlády. Ako sa na to miesto dostal? Mysľou starého bradáča prelietol roj
         pestrých rozpomienok. Väčšinou boly starcovmu srdcu, ach, tak sladké, ale o úradnickej
         súcosti Aladára Dobrovocského nehovorila z nich skoro ani jedna. Nie, nenarodil sa za
         škrabáka ani za sostavovateľa úradných aktov. Nemal k tomu nadania. Na stoličke sa dlho
         neobsedel, ustavične sa v nej hnieždil. A písmo, no, to sa už naskrze nehodilo k
         vyplňovaniu úradných formulárov ani k maľovaniu fermanov. A avanžoval predsa rýchle a
         nezadržiteľne. Keď sa bľadý starec spýtal sám seba: ako to vlastne prišlo?, bol sám
         náchylný veriť, že vicišpánske kreslo patrilo mu vlastne tým, že bol potomkom starej
         zemianskej rodiny, ktorá mala v dejinách stolice tak vynikajúcu úlohu.
    </p>
    <p>
     Ďalší kľúč k rozlušteniu záhady svojej kariéry videl starý vicišpán vo svojom politickom
         smysle.
    </p>
    <p>
     Neúradoval, ale vládol. Nepracoval, ale rozkazoval. Zaňho viedol vicišpánsku kanceláriu
         zemiansky nedouk, Vilo Malešický, úradník presný jako hodinový stroj. Voľakedy, pred rokmi
         to síce vyzeralo inak. Malešického ešte nemal. A poriadok v aktách mal taký, že hocikedy
         hľadal nadarmo potrebnú vec s dvoma pisarmi a jedným hajdúchom po oboch svojich
         kanceláriach trebárs od rána do večera. A nenašiel jej.
    </p>
    <p>
     Čo s pisármi?! Aladár Dobrovoczky sa šibalsky usmial. Bývaly to skôr úradnice, prvé
         priekopnice vnikania ženských do úradov, prvé na Horniakoch. Boly na celom stoličnom dome
         dohromady iba tri. Aj z tých troch dve u neho. Lebo Aladár Dobrovoczky mal rád pekné
         usmievavé ženské tváričky. Kým neuvidel ženskú, býval vše tak namosúrený, že by ho neboli
         sobrali ani na tri vozy. A k pekným mladým dievčencom býval hneď až otcovsky něžný,
         láskavý. Ba často ešte láskavejší. Hladieval ich po líciach a brával za bradu, štípal,
         šteklil okolo hrdla, tak že neraz niektoré z nich vypísklo a vyšmyklo sa z rúk starému
         kocúrovi. Ale také mňaukavé mačiatko starý kocúr ľahko udobril cukrovím, cukríkami.
    </p>
    <p>
     Horšie bývalo to so zralšími dcérami Evinými. Tak ešte zo slúžnovských časov zostala po
         jednej z nich starému labužníkovi malá pamiatka: rozpustilé čiernooké dievčatko. Ešte
         horšie bolo, že dávna láska opovážila sa vyhľadať svojho bývalého milenca zavše i na
         stoličnom dome. Dobrovoczky mal takto hrubú kožku, zniesť toho zniesol dosť, ale to ho
         privádzalo do ozajstnej zúrivosti, keď sa odkvitnutá Dulcinea opovážila vše vážne ohrožovať
         jeho bezúhonné staromládenecké renomé.
    </p>
    <p>
     — Čo si ju, Jánoš, radšej nevyhodil mantragu voľáku? — osopil sa raz na svojho hajdúcha
         po takej nevítanej návšteve.
    </p>
    <p>
     — Keď mi tá pani vraveli, že pán Osvícený budú mať veľkú radosť.
    </p>
    <p>
     — Starého čerta radosť, keď taká bosorka príde od človeka groše vydierať! — rozčertil sa
         Osvícený, chŕliaci zo seba v tom hneve trebárs najväčšie intímnosti. — Nech sa mi to viac
         nestane, lebo poletíš, trubiroh sprostý! Pre také kľampy som nie doma. Rozumel si?
    </p>
    <p>
     — Rozumel, prosím ponížene, pán Osvícený.
    </p>
    <p>
     *
    </p>
    <p>
     Chudák hajdúch Jánoš odbyl od tých čias radšej desať celkom nevinných ženských stranok,
         hľadajúcich pána vicišpána v obyčajnej úradnej záležitosti, jako by bol k nemu pustil čo i
         len jednu bývalú mámilú, ktorá si robila ešte po rokoch nároky na vďačnosť a uznanie
         stoličného dona Juana.
    </p>
    <p>
     *
    </p>
    <p>
     Lebo veď matka rozpustej černookane nebol jediná. Boly časy, že nepokojného zemäna
         posadol žravý svetobôľ a stoličný baša a neomylný politik hľadal po verejnej činnosti
         osvieženie, zabudnutie v mäkkej ženskej náruči.
    </p>
    <p>
     Šťastie ešte, že medzi dotieravými Dulcineami našla sa i hanblivá Gréta a a kajúcna
         Mária Magdalena, ktoré sa uzavrely so svojím „šťastím“ medzi svoje štyri steny a nedaly
         osebe celé roky ani počuť. Na tieto útlocitné dušičky sa uznalý milenec najkrajšie
         rozpomínal. Ba jednu z nich, vysokú brünetu pani Rózu, majiteľku módného salónu pán
         vicišpán na svojich večerných prechádzkách po stoličnom meste neraz navštívil, ba i kyticu
         kvetov, košík ovocia s buteľami trungov jej vše poslal, nerobiac si z toho nič, že
         okrúhloboká paní Róza je už od rokov vydaná.
    </p>
    <p>
     Áno, tak kraľoval nad stolicou i nad ženskými vnadami. A šedivý starec učupený v kúte
         izby na diváni vzdychol si roztúžene. Ba či ešte na neho myslievajú, stolica i staré lásky,
         či za ním túžia, či by ho prišla ktorá z nich opatrovať, keby ochorel, či za tými
         zamrežovanými okny bijú preň ešte srdcia, ochotné radšej slúžiť jemu jako tým nenávideným
         usurpátorom moci?
    </p>
    <p>
     A prečo to vlastne všetko tak nešťastne vypálilo? Keď už mal zhynúť starý štát, prečo
         nezaujali nešťastne Horniaky radšej tí Rusi? Aspoň by boli kleply na prázdno zuby tým
         naivným slovenským prepjatcom, čo si mysleli, že Rusi ich posadia do úradov a dopomôžu im k
         moci. Kdežto Aladár Dobrovoczky nebol by si dal vziať nikomu svoje presvedčenie, že Rusi by
         to boli zariadili celkom inak ako Češi, synovia sedliakov, robotníkov, úradníčkov a
         domovníkov. Češi vo svojej demokratickej prepjatosti odstrčili svoju šľachtu a zrušili jej
         tituly. K tým mohli niektorí panslávskí niktoši slovenskí pasovať. Ale s kým by sa boli
         spriahli Rusi, kde bolo medzi dôstojníctvom, gubernátormi a vyšším úradnictvom toľko
         aristokracie a šľachty?! Ku komu by boli prišli, u koho sa ubytovali víťazní ruskí
         generáli?! Isteže u grófov, barónov, bohatších zemianskych statkárov. Koho by si bol
         pribral za poradcu, zástupcu taký nový ruský gubernátor, beztak syn dákeho šľachtického
         veľkostatkára? Sotva koho z tých krpčiarov slovenských, čo sa nevedia s veľkým pánom ani
         shovárať, ale isteže skôr jeho, zemäna, veľkostatkára, vicišpána, znalého pomerov a
         dokázavšieho svojou úradnou činnosťou, že vie, jako treba držať na úzde tú nezbednú
         demokratickú chásku.
    </p>
    <p>
     Prečo sem neprišiel radšej cársky svet s titulmi, rádami, aristokraciou, držiaci na úzde
         nižšie triedy? Prečo prišli tí fádni, triezvi českí byrokrati, nemajúci rešpektu pred
         rodom, tradíciou, ba ani pred samým Panom Bohom? Držgrošovia, hľadiaci si úradníckych
         platov usporiť, kdežto uhorskí zemäni potrovili k nim otcovské majetky! Chudáci,
         spriahajúci sa so slovenskou bedačou! Ba už sa civilizujú, štát nastaväl im drahých domov,
         v kterých sa rozťahujú jako páni; idúcky do Strahova videl tých žltých víl a palácov s
         červenými strechami celý rad. Zariaďujete sa, príprchlíci, jako na večnosť. Ale pozor, aby
         ste ešte so psou hanbou nočným časom neutekali a nezabudli tu svoje harampády!
    </p>
    <p>
     Len či sa toho ešte dožije? Eh, hlúposti! Ako by mohol niečo takého očekávať on, vetchý
         starec?! Nie, taká vec potrebuje čas. Len žiadne pochybné pokusy, ktoré stoja iba daromné
         obeti. Radšej čakať roky a zaistiť si víťazstvo isté, neomylné! Síce i jeho doviedla do
         mesta zvedavosť, čo je vlastne seriozného na tom novom ideále strahovskej vlasteneckej
         mládeže. Kto to sem príde, bankár či dobrodruh, nový vodca či falošný prorok? Osloboditeľ,
         či nezralý fantasta, ktorý môže ešte zhoršiť beztak smutné pomery svojou ľahkomyseľnosťou?!
    </p>
    <p>
     Musí sa o tom niečo hodnoverného dozvedieť. Veď preto prišiel po rokoch do svojho
         niekdejšieho úradného sídla.
    </p>
    <p>
     Po krátkom odpočinku a posilnení vychytil sa vyzvedieť od zasvätených dačo určitejšieho.
         Prvého navštívil advokáta dra Mihóka. Zašiel k nemu pešky. Nebude to nápadné, jako keď pred
         domom zahrčí koč. Vonku bol už dávno mrak. Krátky jasenný deň zahalil sa pred večerom do
         hustej hmly. Šedivý starec s hustou plesnivou bradou kráčal pomaly, podpierajúc sa o
         palicu, zamĺklym mestečkom jako tieň zašlej minulosti. Samému bolo mu vhod, že pohlcuje ho
         tmavá hmla. Aspoň sa môže hrúžiť do svojich myšlienok, vyvolávať v mysli dávno zašlé sny,
         nerušený pozdravmi ani frázami, ktoré, sa opakujú pri stretnutí. V myšlienkach prešiel
         šedivý poschodový dom z novolakovanou hnedou bránou a vrátil sa k nemu nazad, až keď ho
         zarazilo ostré svetlo a hlasitý hovor zaznievajúci z mäsiarskeho krámu. Všetok sa udýchal,
         kým vyšiel hore schodmi. Až tam na chodbe si poriadne vydýchol, upravil rukou svislý fúz,
         zaklepal a vošiel.
    </p>
    <p>
     — Vítám ťa, Aladár báči! — stískal územčistý, zavalitý, počerný advokát s okrúhlym
         bruškom vrelo pravicu svojmu vzácnemu hosťovi, pomáhajúc mu sobliecť svrchník. — To je
         dosť, že sa predsa dáš vidieť! Ani o tebe nechyrovať, tak si sa strahovskému maďarstvu
         odcudzil… No, ale sadkaj sí! Čo rozkážeš?
    </p>
    <p>
     — Ďakujem ti, Jóži, predbežne nič. — Starec sa rozhliadol po útulnej advokátskej
         kancelárii, plnej stolov, skriní, prehádzaných novín, rozložených a starostlive
         usporiadaných aktov, po celej miestnosti príjemne zaváňajúcej cigarovým dymom, od ktorého
         zažltly za tie roky papiere a ztmavelo náradie. Voľačo sladkého, milého ovanulo ho z tohoto
         ovzdušia kancelárskej práce. Voľačo blízkého, intímneho, upomínajúceho na jeho niekdajšie
         úradovne na hrdom stoličnom dome.
    </p>
    <p>
     — Neboj sa, Jóži, neprišiel som ťa ničím unúvať. Len podívať som sa prišiel sem medzi
         vás. Beztak človek na tej dedine zaostane za svetom, až hanba. Ako sa tu máte? Čo nového?
    </p>
    <p>
     — Ako sa máme? To vieš, všelijako. A nového? Nič dobrého. Chudák, Laci Nagy je
         prepustený z miesta. Od prvého už neučí. Že vraj neovláda štátny jazyk. Nuž, láme tu
         drotarčinu veru všelijak. Ale to je iba zámienka. Direktor ho už dávnejšie prenasleduje,
         beztak je to jeho maslo. A dražobný prídavok sú mu dlžni už za tri mesiace. Veru žijú,
         chudáci, len tak sa dňa na deň. Neviem kam sa teraz vrhnú. Predsa nemôže byť každý
         assekuračným agentom. Práve predvčerom som mu vyplácal 1000 korún z pomocného fondu. Ale
         čože je to pre šesťčlennú rodinu? Beztak sú už samá dlžoba na všetky strany.
    </p>
    <p>
     — Sú to beťári! No, všetko do času. Iného nemáš nič?
    </p>
    <p>
     — Ba áno, Aladár báči. Nepočul si ešte o tom, koho čakáme?
    </p>
    <p>
     — Ale počul, počul. O tom Kovácsovi z Pešti.
    </p>
    <p>
     — Toho, Aladár báči. Je to major národnej armády, zo samého ministerstva. To iba príde
         pod menom Kovács, aby to nebolo tak nápadné. Lebo veď je to sám Elemér Hajnóczy.
    </p>
    <p>
     — Podívajmeže sa! A čože tu bude robiť?
    </p>
    <p>
     — Čo bude robiť? To je otázka. Donesie nám zprávy o tom, čo tam pre nás podnikajú. A
         zaháji organizačné práce, aby sme boli pripravení, keď nadíde hodina.
    </p>
    <p>
     — Hlúposti! — Bradatý starec sa uškľabil. — Keby radšej nechodil! — poznamenal trpko. —
         Vyzerá z toho zase dáka ľahkomyseľnosť, a pár našich najlepších ľudí si to vypije. Daj
         pokoj s takými bláznovstvami!…
    </p>
    <p>
     Starý stoličný paša mal dosiaľ zlosť, ukrutečnú zlosť na peštianskych „spasiteľov“. Veď
         po prevrate utekal im sám do náručia, opustiac svoj úrad i otcovský majetok na slovenskej
         dedine. Avšak peštianského života sa čoskoro nabažil. Zunovaly sa mu tie ustavičné
         schôdzky, porady, protesty a memorandá, sprisahania a organizácie na vydobytie „obsadeného
         územia“, všetko to blúznenie mladých ľudí, vyplňujúcich luznými snami a prípravami k
         „brannej akcii“ svoju peštiansku zaháľku, ktorá mala pre neho, hrdého zemäna dákusi
         žobrácku príchuť. A nevedel Dobrovoczky privyknúť ani u synovca, statkára kdesi pri Kaloči.
         Úrodná, ale ináč nudná rovina sa veľmi chytro zunovala starcovi, ktorý celý svoj dosavádny
         život prežil v malebnej pestrosti hornatého kraja. Bývalému vicišpánovi počalo sa náramne
         cnieť za domovom. Rastúcej túžbe nevedel dlho odporovať. Vrátil sa po pár týždňoch
         „emigrácie“ nazad na Slovensko, očakávajúc, že zavedú proti nemu politické vyšetrovanie.
         Neskrivil sa mu ani vlas na hlave. Naopak. Keď sa slovenský dedinský ľud dozvedel o návrate
         bývalého tyrana a obľahol v zástupe nenávidenú zemiansku kúriu, chcejúc starého hriešnika
         ztýrať, zachránili starého Dobrovoczkého — českí četníci.
    </p>
    <p>
     Cítiac sa v bezpečnosti, ponáhľal sa bývalý stoličný kráľ vstúpiť do
         kresťansko-socialististej strany, ktorá si ho hneď zvolila do výkonného výboru. Voči
         Maďarsku zachoval si starý zemän svoje neúprosné kritické stanovisko. Neraz odsúdil príkro
         peštiansku politiku sľubov, ktorá zničila na tisíce existencí a vytvorila tým, čo v ňu
         slepo verili, miesto sľubovaného rája dlžizné rady mizerných vagónových pelechov od Vacova
         az k preplnenej maďarskej metropoli. Nie, Aladára Dobrovoczkého nevedela tak ľahko nadchnúť
         zpráva, že z Pešti príde „pomoc“ v osobe bezvýznamného blúznivca či potreštenca, a čo by
         hneď nosil zlatý golier štábneho dôstojníka.
    </p>
    <p>
     — Čudujem sa ti, Jóži, že sa dáš tak ľahko nabaláchať — doložil starý bradáč vyčítave.
    </p>
    <p>
     — Ja nabaláchať? — urazil sa advokát. — Ach, Aladár báči, Aladár báči, ako človeka tvoja
         reč bolí! — počal žalostiť, ranený do hlbín duše. — Tak máme hniť, zcepeniť v porobe, a
         nemáme ani len oprobovať, uvoľniť, zlomiť svoje putá?! —
    </p>
    <p>
     — Ešte si ich väčšmi pritiahneme! Už je čas, aby sme trochu vytriezveli a netárali jako
         sopľavé chlapčiská. Stvárame somárstva, že sa človek musí hanbiť! Sami dávame nepriateľovi
         zbraň do rúk. A čo s tým človekom vlastne chcete? Pôjdete ho vítať, bude vás „organisovať“
         — slovo to vyslovil Dobrovoczky tónom hodne opovržlivým, — dokiaľ sa nenajde zradca a
         neschytajú vás, čo?!
    </p>
    <p>
     — Ach, s tebou nie je dnes žiadna reč, Aladár báči. Nepoznať ťa tak dobre, by si človek
         pomyslel, že si až aj ty zapísal dušu Čechom.
    </p>
    <p>
     — Daj s nimi pokoj!… Volá ťa, Jóži, telefón!
    </p>
    <p>
     *
    </p>
    <p>
     — Vidím, že máš prácu, chlapče. Nebudem ťa mýliť, pôjdem. Do videnia večer v kasíne!
         Prídeš?
    </p>
    <p>
     — Ako by nie, Aladár báči. Dúfam, že budeš do tých čias trochu lepšej vôle. Povieme si
         jedno — druhé.
    </p>
    <p>
     — Servus!
    </p>
    <p>
    </p>
   </div>
   <div type="chapter">
    <head>
     VIII
    </head>
    <p>
    </p>
    <p>
    </p>
    <p>
     Jasenné slnko zažiarilo milo do spálne pani advokátovej Veleckej. Ale jásavé jeho lúče
         nepotešily citlivú, jemnú dámu jako inokedy. Mladá, tridsaťročná pani, plnej, vysokej
         postavy, výrazných ťahov a krásnej ružovej pleti zdala sa byť vzrušená, ba rozčulená. Iba
         keď vše pohodila hlavou a blyskla vášnive očima, bolo vidno, že žiaľ stupňuje sa v hnev.
    </p>
    <p>
     Áno, mladá pekná žena bola rozhorčená, roztrpčená, do hlbín duše urazená.
    </p>
    <p>
     Chvíľami naklonila sa v šezlone nad číslo novín, rozprestené na písacom stolíku, šľahla
         okom po nepravidelných riadkoch feuilletonu a zase sa od nich s nevôľou odvrátila.
    </p>
    <p>
     V tú chvíľu cítila sa vo svojom dome, ba vo svojom rodnom meste, keď jej osud určil žiť
         i v manželstve, tak osamelá, opustená!
    </p>
    <p>
     Nie, nerozumejú jej, nechápu ju. Ba podlý svet stíha zlomyseľnou klebetou, surovou
         urážkou jej najušľachtilejšie túžby a snahy. Sprostá, malicherná malomestská spoločnost
         chce ju raniť svojou jedovatou slinou len preto, že ona je povýšená vysoko nad ich hlúposť
         a zaostalosť, že trúfa si spieť vysoko nad ich slimáčiu úroveň, že neuspokojuje sa s ich
         nárokmi či beznáročnosťou nemysliacich prežúvavcov.
    </p>
    <p>
     Ach, ako opovrhuje celým tým vyšnostrahovským Kocúrkovom! Čo Kocúrkovom? Ničomným
         intrigantským hniezdom, kde vädne bez užitku jej mladosť, je terčom surových vtipov jej
         hrdá, slobodná myseľ, jej čisté šľachetné snahy.
    </p>
    <p>
     Feuilleton v miestnom plátku, ležiaci na stole sršal až diabolskou zlomyseľnosťou.
         Znevážili ju, povláčili pred verejnosťou. Dotkli sa zákerne jej ženskej cti. Krv sa v nej
         búri nad takým bandítstvom. A obrana skoro nemožná. Žalovať? Koho? Redakcia to nepísala,
         nie, zná predsa veľmi dobre sloh oboch redaktorov. Písal to najskôr niekto zo strahovských
         úradníkov. Ale ktorý?
    </p>
    <p>
     A čo pomôže žaloba? Buď udá redakcia meno písateľa pamfletistickej besednice, alebo bude
         za to pred súdom zodpovedať sám zodpovedný redaktor, býv. verejný notár Kelemen.
    </p>
    <p>
     Ako dokáže, že besednica uráža ju? Veď Kelemen alebo písateľ sám bude tvrdiť pred súdom
         drze, že bohémska dobrodružka-feministka Etela Kissová, prijímajúca vo svojom nečistom,
         rozhádzanom byte vo dne v noci výstredne pokrokársku mužskú mládež, debatujúca s ňou o
         emancipácii, neznabožstve a voľnej láske, fajčiaca neskoro do noci a vyprazdňujúca s chuťou
         celé tucty kališkov koňaku a likérov, nemá s ňou nič spoločného. Veď ten bezočivec sa jej
         pred súdom ponúkne, že uverejní vo svojom plátku ironické osvedčenie, že praktická
         hlásateľka voľnej lásky a výstredného pokroku, Etela Kissová nie je vôbec pani Margita
         Velecká. A klebetné Strahovo, ba celá stolica budú mať nové gaudium.
    </p>
    <p>
     Nechce sa jej zastať ani muž, tá zbabelá duša, bez vášne a gavalierskosti. Ako by s ňou
         ani necítil. Prečítal si besednicu chladnokrevne, bez vzrušenia. Nemal na ňu inej poznámky
         jako: „Zlomyseľníci!“… Vidíš, vidíš, duša, kam vedie tvoje rojčenie, tvoje fantazírovanie!“
    </p>
    <p>
     Poddajná tuctová duša! Predsa schvaľoval jej snahy, sám ju neraz povzbuzoval, aby
         vydržala. A teraz, keď by najviac potrebovala jeho zastania, sa od nej odvracia.
    </p>
    <p>
     Keď spomenula žalobu, vysvetlil jej s advokátskou obojetnosťou, že to neide. A keď sa
         pustila do vášnivého plaču a volala zúfale: „Nevieš svoju ženu pomstiť, dosekať podlého
         bandítu v súboji?!“, utišoval ju jako stará baba: „Utíš sa, dušúlik! S tým súbojom to
         beztak nemyslíš vážne. Pokrokoví ľudia beztak zavrhujú taký barbarský prežitok. Mám azda
         prísť o ucho lebo ruku iba preto, že dáky lump vie so šabľou šikovnejšie narábať ako ja?!“
    </p>
    <p>
     Hovoril ako had, len aby sa vytiahol z nebezpečenstva. Sám sa vlastne priznával, že by
         mal pred svojím protivníkom strach. Schovával sa za pokrok, keď mal smyť krvou pohanu
         svojej ženy! Ach, ako sa jej ten jej vychytralý fiškáľ dnes protivil! Nikdy ešte nepocítila
         tak zreteľne jako dnes, jaká prepasť sa vytvorila medzi nimi: delia ich náhľady, životné
         túžby, ba delí ich, najväčšmi ich delí — v tejto chvíli si to uvedomovala — to
         najdôležitejšie: var krvi. Jeho necháva chladným, čo jej búri krv.
    </p>
    <p>
     Pani Margita Velecká sa zamyslela nad celým svojím manželským životom. Žila naoko
         spokojne, v dobrých pomeroch. Muž, ako sa vraví, dobrák, celkom slušný človek. I rád ju
         mal, nemohla o tom pochybovať. A predsa nemohla — aspoň sama pred sebou — uznať svoj
         manželský život za dáky šťastný.
    </p>
    <p>
     Obyčajného šťastia primerenej ženy sa jej nedostalo. Materského blaha nepoznala. Nebolo
         jej dopriané pritúliť k sebe v blaživom rozochvení svoje vlastné dieťa. Jej, ktorá mala
         deti tak rada, že nevedela prejsť mestským parkom, ulicou, aby sa nezastavila pri každom
         kočiarku, neprihovorila sa každej žabke bežkajúcej promenádou alebo hrajúcej sa s
         kamarátkami v kole.
    </p>
    <p>
     Nemohla sa necítiť sklamanou. Život sa jej, hlboko založenej žene musel zdať akýmsi
         prázdnym. Prázdnotu musela niečim vyplňovať. Posadla ju sebavzdelávacia vášeň. Ba vlastne
         prebudila sa v nej iba stará túžba, ktorá sa zrodila v jej duši už za dievčaťa. Vzdelávala
         sa pílne. Muž jej ledva stačil odpovedať na nové a nové otázky, ktorými ho zasypávala,
         čítajúc jeden sväzok jeho pestrej knižnice za druhým. Čoskoro nestačilo jej ani
         sebavzdelávanie. Do vkusnej vily paní advokátovej naučili sa chodiť učitelia. Krásna mladá
         paní počala brať hodiny na klavír, z nemčiny, francúzštiny, z kreslenia, dejín literatúry.
         A keď učitelia odišli, zahĺbila sa vše do Schopenhauera, Nietscheho, Herberta, Spencera.
    </p>
    <p>
     Čím viac študovala, tým sa cítila zanedbanejšiou. Čo všetko jej chybí, čo všetko by mala
         vlastne doháňat! Vedomie, čo všetko ešte nevie, ju rozlaďovalo, bralo jej radosť zo života.
    </p>
    <p>
     Uspokojenie hľadala v umení. Klimprovala na klavíri a časom si zaspievala, sprevádzajúc
         sa neumele. Maľovala diletantské akvarely: seba samu, svoju pracovňu, inokedy zase roj detí
         preháňajúcich sa po šťavnatej zelenej lúke. Vypisovala si citáty z knih, které čítala, ba
         dala sa i na písanie denníku. A keď všetko to ztratilo pre ňu časom kúzlo novoty, vzala si
         do hlavy, že bude činná verejne. Viesť k poznaniu, ku vzdelaniu zanedbané spolusestry, to
         videlo sa jej byť úkolom najvznešenejším.
    </p>
    <p>
     Prvý raz vystúpila na večierku miestneho dámskeho dobročinného spolku. Prednášala na
         téma „Žena a vzdelanie“. V prednáške sa pustila popri inom najmä do ručných prác, ktoré
         zdržiavajú vraj veľkú časť dievčat od samovzdelávania. Také dievča toho navyšíva,
         naháčkuje, napletie za pät rokov za nejakých tristo korún. Kým je s tým hotová, nahrbí si
         driek, oslabí pľúca, žalúdok, zkazí oči. A čo je najhoršie: zmrhá tým hŕbu času. Keby bola
         tých pät rokov vynaložila na dobré čítanie, mohla z nej byť vzdelaná žena. Takto vyrastá z
         nej väčšinou duševný zakrpatenec, tuctová klebetnica.
    </p>
    <p>
     Prednáška vyvolala v malom meste hotovú senzáciu. Nič podobného vo Vyšnom Strahove
         dosiaľ nikto nepočul. Boly to myšlienky kacírske, ba skoro revolucionárske. Pár
         posluchačiek, zväčša staré tetky a ráznejšie meštianske ženy-matky, pohoršily sa nad
         smelosťou zásad, hlásaných Veleckou tak, že odišly z prednášky ešte pred koncom. Ale
         vzrušenie zračiace sa v tvárach ostatného posluchačstva a polohlasité poznámky prezrádzaly,
         že sa vec tak hladko neskončí.
    </p>
    <p>
     — Podívajmeže sa na drzaňu! Ešte ti nám bude deti kaziť!
    </p>
    <p>
     — Čože je tej, keď sama žiadnych nemá! Iba leňoší; kto robí, je urodzenej panej sprostý.
    </p>
    <p>
     — Tá toho za dievčaťa iste mnoho nenaštrikovala, nenaháčkovala, keď sa na také veci tak
         zlostí!
    </p>
    <p>
     Keď chcela pani Margita Velecká prednášať po druhý raz, hľadely jej to funkcionárky
         dámskeho spolku rozhovoriť. Škoda tým našim starým tetám a mamám vôbec prednášať. A ešte o
         nejakom modernom témate. To je pre ne, chudery, prisilná strava. Spolok musí vyhovieť i
         ľuďom starého vkusu, aby sa ich daromne neodpudil. Na večierkoch stačí zadeklamovať
         vlasteneckú báseň, zaspievať, zabrnkať na klavíri alebo zahrať na husliach. To ešte tak
         majú najradšej, rozpomínajúc sa na svoje mladé časy, samy spievaly alebo deklamovaly. Načo
         im búriť krv modernými pokrokovými hesly?
    </p>
    <p>
     Pekná pani Margita sa však rozčuľovala nad takou bezzásadnosťou, ba strojila sa zo
         spolku vystúpiť. Ale rozmyslela si to. Spolku sa však už nevenovala. Miesto toho založila
         voľné prednáškové sdruženie, kde sa prednášalo o literatúre, ženskej otázke, deklamovaly sa
         basne, čítaly vybrané ukázky z diel svetových spisovateľov. Členami sdruženia boli krem nej
         miestna trafikantka, suchá, mrzutá stará panna, slečna kasírka so železničnej stanice,
         mladý doktor práv, zamestnaný v kancelárii dra Mihóka, fabrický inženier a profesor Zalkai,
         ambiciozny vyholený brünet so zlatým cvikom na veľkom uhrovitom nose, o ktorom bolo počuť,
         že ho čaká miesto na peštianskej univerzite. Okrem toho pár mladých dievčat z úradnických
         rodín, ktoré priviedla do prednáškového sdruženia buď zvedavost alebo trochu chvíľkovej
         túžby za vzdelaním i za zaujímavou mužskou spoločnosťou. Lebo veď advokátny koncipient dr.
         Frenyó bol veľmi zaujímavý človek. Vysoký, mohutný blondýn so širokými pleciami, bujnými
         lýtkami, klenutou a hustou lesklou šticou visiacou do vysokého čela nad párom pekných
         modrých očí vyzeral jako hrdina z germánskej mythologie, pôsobiaci mohutným dojmom na mladé
         ženské pokolenie. Bol to veľmi rešpektovaný mladý muž, o ktorom sa hovorilo, že je
         dopisovateľom voľákeho opozičného peštianskeho denníku. Už táto funkcia sama dodávala
         mladému obrovi v očiach šosáckych a mamelucky vládnych malomešťanov voľačo hrúzostrašného.
         Veď bolo o ňom známe, že pozerá na celú strahovskú spoločnosť hodne s vysoka, trúfa si
         kritizovať miestny plátok, ba i pohlavárov zo stoličného domu, kterí boli v očiach
         ostatných smrteľníkov osobami viac menej nedotknuteľnými. A Strahovanom imponoval dosť i
         chudý, počerný profesor miestneho gymnázia Zalkai so svojima pichľavýma čiernyma očima,
         hľadiacima z bľadej výrazne rysovanej tvári pred seba s takým chladným sebavedomím, že
         nikto v meste nevedel, či je ten človek taký hrdý, namyslený, či je zunovaný, ľahostajný a
         či je to nie vlastne nebezpečný intrigant, bystrý, do seba uzavrený, ktorý môže raz
         poriadne podkúriť tomu, kto to najmenej očakával.
    </p>
    <p>
     Ináče najlepším spoločníkom bol zpomedzi všetkých troch predsa len fabrický inženier
         Laslauer, tučný, vždy vysmiatý mladý človek, výborný kurizant, zabávajúci taktne trebárs
         celú skupinu dám roztomilými anekdotami a klebietkami. Bol šťastnou protiváhou umelcom a
         vedátorom. Svojimi rečami mladé dievčatá iste do rozpakov neuviedol, lebo veď nehovoril
         nikdy o problémoch, o ktorých nemaly ani tušenia. Nebol to ináče naskrze človek prázdny.
         Všetko ho zaujímalo. Miloval najmä modernú literatúru. Ba i prednášal o nej, nezabudnúc sa
         zmieniť ani o jej výstrelkoch. Najmä si vzal na mušku pár nepodarených moderných veršov,
         objavivších sa v miestnom plátku. Citoval verše najkomickejšie s takým podareným prednesom
         a takými trefnými poznámkami, že sám sa pustil do rozpustilého smiechu. Dievčatá strhol,
         rozumie sa, so sebou. Ba v prvej chvíli smiali sa všetci bez výnimky. Prvá spamätala sa
         paní Margita, nahliadnúc, že rozpustilá veselosť by ohrožila serioznu úroveň jej kultúrneho
         podniku. Úsmev odumrel čoskoro na rtoch i úštepačnému profesorovi a ľadove chladnému,
         povýšenému doktorovi. Keď smiech neprestával, zasiahla do toho sama predsedníčka nervóznym
         „prosím“, „prosíme ďalej!“ a „ps-s-s-t!“ Veselý inženier — hovorilo sa, že toho večera bol
         trochu frcnutý — doprednášal. Ale bolo to jeho prvé a posledné vystúpenie. Viac ho pani
         Margita o prednášku neoslovila.
    </p>
    <p>
     Nový život vniesol na čas do sdruženia Leo Rosenthal, syn miestneho árendátora, majiteľa
         parnej píly a pálenice. Bol to peštiansky právnik, namyslený, pekne urastený švihák s
         nakaderenými gaštanovými vlasmi, s umeleckou mašľou, náramný horenos a dotieravec. Požiadal
         samu predsedníčku, aby ho uviedla. A hneď si počínal v sdružení jako doma. Na dievčatá
         urobil dojem, bárs sa choval k nim dosť blahosklonne a hovoril až prismele. Vydával sa za
         človeka moderných názorov, neznajúceho predsudkov a pohŕdajúceho malomestským šosáctvom.
         Uisťoval slečny, že sa dávno povzniesol nad zkostnatelé, upjaté dogmatá židovskej církve, v
         ktorej sa narodil. Iba vo veľkom meste vraj človek vidí, jakí sme my tu na vidieku
         malicherní, nič si nedoprajeme a bojíme sa siahať na ovocie života tam, kde sa nám
         naskytuje. Mládež má aspoň toľko práva na požitky a rozkoše života, jako príslušníci
         staršieho pokolenia, často už odkvitlí, gichtovatí, lámkovití vyžilci. Zavrhuje nesmyseľnú
         kláštornickú askézu, predpísanú pre mladé dievčatá. A uznáva, že právo na život a jeho
         radosti majú i mladé vdovy.
    </p>
    <p>
     Dievčatá sa pýrily, klopily v rozpakoch oči, pošuškávaly si významne, ba medzi sebou
         namysleného „opovážlivca“ príkre odsuzovaly. Ale na najbližšom večierku Sdruženia bolo ich
         zato tým viacej. Lebo veď modernistické blúznenie švárneho Lea bolo tak šteklivé,
         vzrušujúce, hovorilo z neho tak hlboké presvedčenie, že nebolo možno odolať. Odolať tým
         menej, keď švárny nakaderený Leo pustil sa do deklamovania a prednášal afektovane, s
         bohorovnou pózou svoje moderné erotické verše o kyprých ňadrách a mlčanlivých čipkách,
         rtoch chvejúcich sa rozkošou atď.
    </p>
    <p>
     Paní Velecká si nerobila žiadne illúzie o ako prijme strahovská verejnosť jej nejnovší
         kultúrny podnik. Vedela, že si malomestskych filistrov svojou činnosťou v Sdružení proti
         sebe iba popudí. Neprekvapovaly ju ani zlomyseľné poznámky, o ktorých sa vše dopočula. Ba
         zniesla, čo i dosť pri tom trpela, i všelijaké klebietky o tom, ako sa nudí po boku svojho
         obstarožného muža a láka k sebe mladých gavalierov. Neklesala na mysli, ani keď pár starých
         jazyčníc počalo o nej rozchyrovať, že kazí mladé dievčatá. Ba odhodlávala sa k boji tým
         tuhšiemu a, aby zapchala svetu jazyky, naliehala na dievčatá, aby vodily na prednášky i
         rodičov a známych. Nemýlilo ju ani to, že úradnicke panie počúvaly moderné prednášky bez
         porozumenia a prejavov súhlasu.
    </p>
    <p>
     Nie, nedá sa znechutiť. Vydrží. Obrodí Strahovo. Do hnilobného zapadlého kúta musí
         konečne zaviať trochu sviežieho europského vzduchu.
    </p>
    <p>
     Až zákerný pamfletický feuilleton jej podrazil kolená. Až teraz videla, že nemá opory
         ani v miestnej inteligencii, že vedia iba pľuvať na to, čo jej bolo najmilšie,
         najvznešenejšie. V jej čistých, kultúrných snahách hľadajú záletníctvo, nízke rozkošníctvo.
         Biľagujú ju pred verejnosťou, povláčili ju, a sprosté Strahovo bude po nej hádzať kameňom.
    </p>
    <p>
     Či sa ešte raz vzopre, odhodlá vzdorovať?!
    </p>
    <p>
     Pekná pani advokátová vrhla ešte raz pohŕdavý pohľad na číslo novín, rozprestrených na
         písacom stole. Bude mať ešte silu bojovať po najnovšom zákernom útoku, povláčená
         pamfletickým feuilletonom? Či utiahne sa zastrašená, premožená?!
    </p>
    <p>
     Vstala so šezlonu prudkým pohybom a zastala u okna. Slnce ešte žiarilo na mestečko a
         lesklo sa na nízkych strechách, na krásne modrom nebi rozvaľovalo sa pár mohutných bielych
         oblakov.
    </p>
    <p>
     Poddá sa blbým malomešťanom? Dá sa prišliapnuť ako červ? Nič inšieho jej nepozostane.
         Veď muž je už zastrašený, už sa jej neujíma.
    </p>
    <p>
     Nesmierna horkosť zaliala jej hrdlo, ústa. Bolo jej do zadusenia. A tak v toho človeka
         verila jako vo svojho spasiteľa.
    </p>
    <p>
     Nie, slaboch je to jako všetci ostatní. Iba snáď trochu jemnejší, inteligentnejší.
    </p>
    <p>
     Ach, keby mala tak spojenca, oporu!
    </p>
    <p>
     Čo, keby jej tak porozumel očakávaný peštiansky hosť, vzdelaný, bohatý Šimon Kovács?
         Veľkorysý hospodársky organizátor, mladý Pešťan nemôže smýšľať nemoderne. Človek zrejme
         nadpriemerný porozumie skôr i jej. Veď i ona si vytýčila veľký, nevšedný cieľ: povzniesť
         zaostalé hniezdo na europskú kulturnú úroveň.
    </p>
    <p>
     V tú chvíľu bolo jej jasné, že úplne jej môže porozumieť iba duch nevšedný,
         nadpriemerný.
    </p>
    <p>
     Nie je jej konečné víťazstvo bližšie, jako sa sama nazdáva? Mala by sa na ceste k nemu
         zastaviť práve teraz? Neprekročiť poslednú, trebárs najhoršiu prekážku; zlomyseľnú intrigu
         škandálneho plátku?!
    </p>
    <p>
     Vydýchla si zhlboka a roztiahla ramená.
    </p>
    <p>
     Bude sa biť, bude sa biť víťazne! Do srdca vkrádala sa jej nová nádej, radostná
         predtucha.
    </p>
    <p>
    </p>
   </div>
   <div type="chapter">
    <head>
     IX
    </head>
    <p>
    </p>
    <p>
    </p>
    <p>
     Verejné záujmy zaháňaly nepokoj z duše mladej advokátovej iba na čas. Znovu a znovu
         vracal sa starý nepokoj zase. Hodiny, štúdium, domáca bibliotéka, spolok, prednášky v
         Sdružení — všetko to bol iba hašiš, ktorý omamuje, uspokojuje iba na chvíľu, na čas. Po
         opojení prichádza vytriezvenie. Stará rána jatrí znovu.
    </p>
    <p>
     Pekná mladá pani nebola dosť šťastná. Všetky jej kultúrne snahy nevedely prehlušiť
         horúci tlkot jej roztúženého srdca. Pani Margita túžila vášnive za materským šťastím. —
    </p>
    <p>
     A život jej toho šťastia nedoprial. Manželstvo jej bolo bezdetné. A ona bola by tak rada
         mala dieťa, v ktorom by sa obnovila jej mladosť, v ktorom by znovu prežívala bezstarostné
         detstvo.
    </p>
    <p>
     Nie svoje bezútešné dievčenské letá, nie svoje detstvo, ktoré neznalo radosti. Detstvo
         nové, radostné, dosiaľ neprežité, iba srdcom vytúžené, mysľou vysnené.
    </p>
    <p>
     Dakedy zatúžila horúcne znovu žiť, znovu sa rodiť. Vychovávať sama seba, ujsť všetkým
         sklamaniam, ktoré zažila, zahladiť z mysli všetky smutné rozpomienky. A dospieť ta, kam
         nikdy nebude jej priano.
    </p>
    <p>
     Túžila byť všetkým, vychovateľkou, oporou, sestrou i priateľkou malému útlemu ľudskému
         tvoru. A pričinit sa zo všetkých svojich síl, aby ten nový tvor dospel vysoko, vysoko: na
         kultúrnu výšku, na ostrov blaha, vzdialený svetského hluku a rušivého šumu.
    </p>
    <p>
     Muž priviedol ju do blahobytu, ku kultúre. Ach, ako mu bola za to voľakedy povďačná.
         Kedysi, keď ešte netušila, že to všetko jej nepostačí.
    </p>
    <p>
     Detstvo jej bolo neveselé. Bola dcerou chudobného obuvníka. Rodičia nevládali poriadne
         vyživiť svojich sedmero detí, veď sami živorili. Doma užila iba biedy, starostí,
         pokorovania. Dobre ešte, že to trvalo roky, kým si to neuvedomila. Tie roky neuvedomelosti,
         tie boly pre ňu detským rájom.
    </p>
    <p>
     Potom prišiel život. Pomáhala predčasne zvädlej matke vychovávať kŕdeľ detí. V
         domácnosti často nebolo krajciara. Vyrastla hľadiac vše so závisťou v oku na svoje bývalé
         spolužiačky, ktorým šťastie väčšmi prialo. Všímala si ich šiat, bezstarostných úsmevov a
         hebúnkych dlaní. Keď sa podívala na seba, bolo jej neraz do plaču. Život, móda, pôžitok, to
         všetko kráčalo popri nej, nedostupné. Ničila si ruky hrubou domácou prácou, zakrňovala vo
         všednosti. A predsa ju príroda obdarila krásou. Uvedomovala si to, pozerajúc sa doma kradmo
         do zrkadla. Pred matkou si to nesmela dovoliť, aby ju nevyhrešila. A bola si vedomá, že jej
         krása zvädne v biede, trampotách. Jej túžby odumrú v nedostatku, odriekaní.
    </p>
    <p>
     Vše sa vrhla na knihy, romány i ženské časopisy, požičané od bývalej spolužiačky. Čítala
         v noci vo svojej komôrke alebo ich skrývala v posteli, aby do niektorej z nich pár razy do
         dňa aspoň ukradomky nazrela. Dakedy zatúžila za vzdelaním tak náružive, že lomcovala ňou
         celé dni, ba týždne opravdová horúčka. Avšak po obdobiach rozmachu prichádzaly chvíle
         ochablosti. Myslela na svoje roky, svoju zanedbanosť, neškolenosť a so smútkom v srdci
         vzdávala sa nádeje.
    </p>
    <p>
     A predsa nemohla sa úplne smieriť so svojim osudom. Chcela vyviaznúť z hmotnej biedy, z
         ovzdušia, v ktorom žila. A roky utekaly. Až jednoho nedeľneho odpoludnia dostavil sa
         ženích. Mladý murár, pekný, zdravý, chudobný človek, začiatočník. Mysľou prelietol jej rad
         obrazov, ako by vyzeral jej život po jeho boku. Lopota, hŕba detí, núdza, to, čo jej tak
         zaliehalo jako mura na dušu v dome rodičovskom. Odmietla. A odmietla tiež, keď ju pýtal
         zámožný hrbatý hostinský. Pojala ju ľútosť, že by mala svoju mladú krásu, dievčenskú
         sviežost obetovat zvädlému neduživcovi. Bolo jej však pri tom jasné, že odmieta od seba
         hojnosť, pohodlie, ktorého v živote trebárs už nikdy nedosiahne.
    </p>
    <p>
     O štyri roky vydala sa za advokáta Veleczkého. Z lásky či sympatie, veď je to vlastne
         jedno — vtedy sa jej aspoň tak videlo. Muž ju zbožňoval a zahrňoval dôkazmi svojej
         pozornosti v šiestom roku manželstva prave tak ako mesiac pred svadbou, keď nemohol býť
         jediného dňa bez nej. Ona ho mala úprimne rada, čo bol i o celých jedenadvadsať rokov
         starší, neveľký, holohlavý, s jamkami na tvárí od sypaníc. Najkrajšie mal ešte oči, pekné
         čierné, mäkké, dobrácke, až tak hrialy, keď sa na ňu podíval. Soznámila sa s ním na
         hasičskom majálesi v hore. Miestna honorácia, ku ktorej advokát Veleczsky patril,
         chodievala na hasičský majáles iba preto, aby sa jej nemohlo vytýkať, že vo svojej
         nafúkanosti skromnejšou spoločnosťou pohŕda. Malý zavalitý holohlaváň ju pojal do tanca.
         Obišli raz kolo. Potom jej poďakoval, zaviedol ju na miesto a prisadol si k mužskej
         spoločnosti. Ale na krásnu planú lesnú ružu v bielych batistovych šatoch nie a nie
         zabudnúť. Že bola tanečnicou podpriemernou a viac sedela jako tancovala, dostal sa k nej
         ľahko. Spoločník bol znamenitý. Aj ináč človek hlbší, mysliaci. Plaché a predsa priame
         chovanie chudobnej krásavice ho okúzlilo. Keď sa išlo z hory domov, predstavil sa matke a
         urobil si s dcérou známosť. Vyznal jej lásku, ale vyspovedal sa jej úprimne z hriechov
         mladosti. A keď sa Margitka zahľadela na neho celá učudovaná a nechcela jeho spovedi dobre
         rozumieť, doniesol jej román a prosil ju, aby si ho pozorne prečítala. Dočíta sa v ňom vraj
         podrobne o všetkom, čo slobodní mužskí vyvádzajú. Vzala román a otvárala ho trasúcou rukou,
         jatá nedobrou predtuchou. Román bol hrubý. Už nadpis: „Svätý Skarabeus“ od Else Jerusalem
         znel tak smutnevážne, skoro tajomne. Ach, aký nový, vzrušujúci bol jeho obsah. Hovoril o
         domoch s červenou laterňou, odkiaľ zaznieva hudba a rozpustilý smiech, kam rútia sa mladí
         úradníci, dôstojníci, univerzitanti a kde sa odohrávajú s mladými dievčenci tak strašné
         veci. Čítala román pred spaním, hltala ho, a duša sa jej plnila hrúzou. Či by to bolo
         možné, aby to bolo také strašné? Keď sa sišla s advokátom na dohovorenom mieste v mestských
         sadoch, nemohla sa ubrániť slzám.
    </p>
    <p>
     — A to vy ste tiež — išlo ju bôľom skoro zadusiť — tiež tak žili?
    </p>
    <p>
     Prisvedčil nemo, a oči dostaly výraz veľkého smútku a ľútosti.
    </p>
    <p>
     — A dlho?
    </p>
    <p>
     — Dlho.
    </p>
    <p>
     Bože! Že sa toho musela dožiť! Bolo jej ako by jej bol vrazil dýku do srdca. Rozplakala
         sa znovu kŕčovitě a nedala sa utíšiť. Trvalo to hodne dlho, kým jej, sám slziac, aspoň
         trochu rozvravel jej hlboké sklamanie, horký žiaľ.
    </p>
    <p>
     Keď pýtal jej ruku, dosť váhala. Zdalo sa jej, že sa k nemu nehodí, že by mu mohla byť
         skôr žiačkou, dcérou jako ženou. Pomyslela na svoju nevzdelanosť, chudobu.
    </p>
    <p>
     — Nie som Vám súdená — rozhovarala mu to. — Znáte moje pomery?
    </p>
    <p>
     — Znám — odpovedal s úsmevom. A červenal sa sám od vzrušenia.
    </p>
    <p>
     — Ja som z biedy, vychovania som nedostala.
    </p>
    <p>
     — Já si Vás vychovám.
    </p>
    <p>
     — Nemám škôl.
    </p>
    <p>
     — Já si Vás vzdelám.
    </p>
    <p>
     — A otca aby ste mi dakedy na oči nevyhodili! Nezniesla by som to! — a oči jej zablčaly
         svätým presvedčením.
    </p>
    <p>
     — Čo si o mne myslíte, Margitka — nežne jej oblapil ruku oboma dlaniami.
    </p>
    <p>
     — Spil sa, chudáčik, na to zomrel — hlas viazol jej v hrdle, — ale bol môj otec. Ja sa
         zaň modlím, na hrob mu chodím.
    </p>
    <p>
     — Ja budem chodiť s vami — pritisol ju k sebe vrelo, prvý raz. Voľáky teplý cit ju
         zalial. Neodporovala.
    </p>
    <p>
     Nemohla sa mu nesľúbiť. Cítila, že k nemu lne, dobrákovi. Ale náruživou láskou, tak ako
         to čítala v románoch, k nemu nezahorela. Viac sa jej zdalo, že sa zaľúbila do jeho duše,
         charakteru. Taký bol jemný a vzdelaný. Na prechádzkách jej rozprával o literatúre, o umení.
         I botaniku jej vysvetľoval, o zemepise, dejepise s ňou prehovoril jemne a taktne ju
         poučujúc. Mal tak jemný literárny vkus. A bol taký všestranný. Dychtil za kultúrou, umením.
         Bol hodne sčítaný. Kníh si vážil viac ako drahokamov. Predsa je to ten, uznávala, o ktorom
         snila, princ, čo ju vyslobodí zo zakliatia, z biedy a nevzdelanosti. Bude môcť s ním žiť
         kultúrne.
    </p>
    <p>
     A prišlo manželstvo a s ním blahobyt. Nespreneverila sa svojim túžbám. Vyspela na
         vzdelanú, inteligentnú dámu.
    </p>
    <p>
     Ale po rokoch prišla k poznaniu, že jej niečo chybí. A chvíľami schvátila ju skoro
         melancholia, keď si pomyslela, že je všetko marné, že jej vkusný elegantný byt neozve sa
         nikdy sladkým detským plačom, že do jej salónu nepribehne nikdy ružolíce, vysmiate dieťa,
         aby ju oblapilo za nohu a privinulo sa k nej so sladkým štebotom: „mama!“
    </p>
    <p>
     O to najkrajšie, najväčšie v živote ženy má byť olúpená.
    </p>
    <p>
     Čiou vinou? Jej vina je to nie.
    </p>
    <p>
     Ale či môže obviňovať muža?! Nevyspovedal sa jej pred sobášom kajúcne zo všetkého?!
         Zatajil azda pred ňou, že detí s ním očakávať nemôže?
    </p>
    <p>
     Vtedy mu, pravda, odpustila a nebrala tragicky jeho vyznanie, že otcom nebude, byť
         nemôže. Veď vlastne ani tomu dobre nerozumela, nevedela, o čo ide.
    </p>
    <p>
     Dnes sa dívala na tieto veci celkom ináč. Dnes posudzovala to okom vzdelanej, modernej
         ženy, ktorá sa čítaním ženských časopisov a vlastnym premýšľaním emancipovala od bežných
         predsudkov.
    </p>
    <p>
     Po rokoch manželstva bolo peknej mladej panej jasné, že jej muž je vyžilec, ktorý
         vyprázdnil svoj kalich rozkoší ešte pred manželstvom. Je olúpená o materinské šťastie, lebo
         jej muž predtým priveľmi rozhadzoval.
    </p>
    <p>
     Dnes paní Margita už vedela, že bola manželstvom ukrivdená. Prišla na hostinu neskoro.
         Zo znamenitých pečienok a hydiny zostaly iba obhryzky. Emancipovaná mladá dáma plná života
         a ženských túžob nevedela sa už nijako smieriť s myšlenkou, že by nemala právo na to, na čo
         má každá zdravá žena. Ba materstvo cenila si dnes už nad samo manželstvo.
    </p>
    <p>
     Materstvo je sväté, vznešené. A každá žena mrzák, ktorá ho nedosiahne!
    </p>
    <p>
     Pekná pani Margita myslievala primoc na svoj bôl. A uvažovala o možnostiach, ako
         zkorigovať svoje životné sklamanie?
    </p>
    <p>
     Previnila by sa, keby si vzala od života to, čo si jej muž doprial prv, než ju poznal?
         Nebolo by to len prirodzené, spravedlivé vyrovnanie?
    </p>
    <p>
     A nemá zdravá pekná žena vlastne prirodzené právo hľadať spojenie s rovnocenným druhom?
    </p>
    <p>
     Mať dieťa — to je ohromné slovo! Jeho vznik ospravedlňuje, omravňuje iba veliká
         svedomitosť. Či nemá matka morálne právo vybrať svojmu dieťatu za otca muža čo
         najdokonalejšieho telom i duchom?!
    </p>
    <p>
     A čo, keď osud sám privedie povolanej žene takého povolaného muža do cesty? Nie je v tom
         akési vyššie riadenie? Môže byť niečo vznešenejšieho?!
    </p>
    <p>
     Ak má zrodiť, chce zrodiť tvora dokonalého, nietzcheovského nadčloveka. Chce byť jedným
         z posvätných stupňov zlatého rebríku, po ktorom ľudstvo stúpa k vyšším métam. Akože to
         hovorí Nietzsche v Zarathustrovi? O tej dlhoročnej askézi a o mohutnom spojení vo chvíli
         posvätnej, pri čom sa chveje zem i hory a tajomstvo stvorenia sveta sa opakuje. Pani
         Margita naučila sa dívať na svet a život s vyššieho stanoviska. So stanoviska prirodzených
         práv jednotlivca a so zreteľom na účelnosť a budúcnosť, za ktorú sme v určitej miere každý
         svojím konaním zodpovedný. A pekná mladá žena triedila v mysli ľudí, s ktorými sa stretla v
         živote, na duševné nedochúdčatá, na tvory ujarmené putami zlozvykov, tradicií, povier a
         predsudkov, na ľudí rozpoltených tackajúcich sa medzi dosiaľ nepremoženým atavizmom a
         lepším vlastným poznáním, na ľudí ovládaných inými, a na „dokonalých“, ktorí idú smelo a
         nebojácne za vysokými cieľami, pri čom ich poznanie, pudy a vôla splývajú v jedinú sladkú
         víťazoslavnú harmoniu: v mohutný hymnus vyššieho života. Hľadala vo svojej pamäti ľudí
         telesne a duševne dokonalých: maliara Csergöva, ktorý kráčaval za slnečného dopoludnia,
         potriasajúc hrdo svojou bujnou lvou hrivou jako mladý bôh, a na tomto vzore merala členov
         Voľného literárného sdruženia: vychrtlého učeného profesora, nebojácneho športovca
         koncipienta, drzého kučeravého Lea i dobráckeho bonvivanta inženiera. Do ktorej kategorie
         patrí asi netrpelive očakávaný skvelý organizátor, peštiansky hosť, major a milionár Šimon
         Kovács?!
    </p>
    <p>
    </p>
   </div>
   <div type="chapter">
    <head>
     X
    </head>
    <p>
    </p>
    <p>
    </p>
    <p>
     Zorané hrudnaté role postriebril už biely srieň, v parkoch a alejach šusťalo pod nohama
         opadalé suché listie. Šedomodrastá hmla zahaľovala novembrové dni kúzelným plášťom snivej
         nálady. Chodec opradený jej hmlistým závojom vníma menej triezvu, brutálnu skutočnosť, duša
         jeho dostáva krýdla a zalieta ďaleko za úzky obzor ohraničený reťazom tmavých hôr. Hmlisté
         novembrové dni, vo vás rodia sa hravo pošetilé sny a marné illúzie i v srdciach opálených
         už životnými mrazmi, i v hlavách zapadlých trúchlym jasenným srieňom!
    </p>
    <p>
     Nadišiel túžobne očakávaný deň príchodu peštianskeho hosťa. Advokát Mihók oznámil
         najužšiemu krúžku zasvätencov radostnú zvesť: — Vytúžený záchranca, Šimon Kovács príde v
         piatok o jedenástej dopoludnia, rýchlikom. Sišli sa k dôvernej porade hneď v utorok, v
         Mihókovej kancelárii, jako obyčajne.
    </p>
    <p>
     — Priatelia, bratia, — ujal sa slova mladý energický advokát — pre nás nastáva doba
         činov. Musíme sa však chovať jako mužovia, postupovať s rozmyslom a diskrétne. Nepôjdeme s
         bubnom na zajace. Nášho drahého hosťa prijmeme s maďarskou srdečnosťou a dôverou, ale sa
         vyvarujeme zbytočných komedií. Na stanici ho uvíta naším menom iba dvojčlenová deputácia. A
         pred ženskými o tom predbežne ani muk. Najmä o hodine jeho príchodu nesmú mať ani tušenia.
    </p>
    <p>
     — Načo také tajnostkárstva?! — ohradzoval sa profesor Nagy — veď i tak vedia o všetkom.
    </p>
    <p>
     — O všetkom?! Nie, nemôžu, nesmú vedieť! Dali sme si predsa čestné…
    </p>
    <p>
     — Vedia.
    </p>
    <p>
     — Nevedia.
    </p>
    <p>
     — Povedalo sa, že sa im môže povedať.
    </p>
    <p>
     — Áno, že príde bankár Kovács z Pešti, ale viac nič.
    </p>
    <p>
     — I že nám nesie pomoc.
    </p>
    <p>
     — Iba o finančnej pomoci sa smelo hovoriť. Že pomôže bankám, fabrikám.
    </p>
    <p>
     — Tak je. O vojenskej pomoci ani slova.
    </p>
    <p>
     — Páni moji, ak sa vešajú také vážné veci na nos ženským, tak sa radšej do toho…
    </p>
    <p>
     — Ktože vešia, čo?!
    </p>
    <p>
     — Prosím, neupodozrievať!
    </p>
    <p>
     — Žiadne hádky, priatelia! — ozval sa mohutný dekan Ficzák. — Ak naše dámy i niečo
         tušia, nevedia nič istého. Počuly iba o bankárovi, o dôstojníkovi nie. Nech sa tešia i ony!
         Ale nesmú sa predsa dozvedieť, kedy Šimon Kovács príde. Znáte predsa ženskú povahu.
    </p>
    <p>
     — Ja som počul už o všelijakých plánoch. I v speváckom spolku, i v divadelnom. Vyšlo to
         vraj z dámskeho spolku. Peštiansky hosť sa vraj musí okázale uvítať. Hudba, spev, rečnenie,
         všetko na stanici. Dobre, že ešte nie slavobrána.
    </p>
    <p>
     — Ani myslieť! — zakazoval domatín, malý energický brünet. — Ak majú dámy čo za lubom,
         musíme im v tom zabrániť. Ak sa majú robiť somárstva, tak radšej nechcem o ničom ani počuť.
    </p>
    <p>
     — Ženské poslúchnu.
    </p>
    <p>
     — No, ja sa bojím, že nám voľačo vyparátia. Privolajú mu ešte dačo z oblokov, nezdržia
         sa.
    </p>
    <p>
     — Nebudú vedieť o ničom. Príchod zostane v tajnosti. Deputácia ho odvezie v krytom aute.
    </p>
    <p>
     — No, len, no, aby ste tam, Jóži, na stanici nenašli celý kŕdeľ!
    </p>
    <p>
     — Kto bude v deputácii?
    </p>
    <p>
     — Koho vyšleme.
    </p>
    <p>
     — Trebárs tuná ekklezia.
    </p>
    <p>
     — A Jóži Mihók.
    </p>
    <p>
     — Nedbám.
    </p>
    <p>
     — Reverendáš a laik.
    </p>
    <p>
     — To nebude nápadné. Dosť sa spolu naprechádzate.
    </p>
    <p>
     — Kde sa ubytuje?
    </p>
    <p>
     — Ponúkli sa nám viacerí priatelia, — vysvetľoval domatín — ale necháme ho predbežne v
         hoteli.
    </p>
    <p>
     — A vidieť, kde sa s ním uvidíme?
    </p>
    <p>
     — To sa už zariadi. Či v kasíne či inde. Hlavná vec: mlčať. I ženské ho uvidia. Do
         spolkov ho predsa tiež zavedieme. Len trpelivosť.
    </p>
    <p>
     — A pracovať kedy začne?
    </p>
    <p>
     — Len žiadne starosti! Každému sa dá v pravý čas vedieť, čo sa od neho očakáva.
    </p>
    <p>
     — A keby sa predsa niečo rozkričalo?
    </p>
    <p>
     — Čo?
    </p>
    <p>
     — Trebárs, načo sem prišiel.
    </p>
    <p>
     — Nesmie sa rozkričať! A keby predsa, nemáme sa čo ľakať ani vyšetrovania. Nikto nevie o
         ničom inom, iba že prišiel bankár, kapitalista za obchodmi.
    </p>
    <p>
     — Nemaľujte radšej čerta na stenu!
    </p>
    <p>
     — Čo vicišpán báči? Ešte vždy proti tomu?
    </p>
    <p>
     — Ešte vždy. Starého hlaváňa nenakriatneš.
    </p>
    <p>
     — To je škoda. Mnohí by dali na neho.
    </p>
    <p>
     — Však on zmäkne. Len sa presvedčiť, že ide o serioznu vec.
    </p>
    <p>
     — Som ozaj zvedavý, či predsa.
    </p>
    <p>
     — Pochybujem. Takých starých fotrov už nepreinačíš.
    </p>
    <p>
     — Buďsi! Však proti nám sa iste nepostaví.
    </p>
    <p>
     — Nuž, pôjdeme. Tak, Jóži, pamätaj na nás!
    </p>
    <p>
     — Bez starosti, kamaráti.
    </p>
    <p>
     — A k nám do Chabadova ho tiež doveďte!
    </p>
    <p>
     — Neboj sa, Andráš barátom. Nezabudneme. Na všetko príde rad.
    </p>
    <p>
     — A povedzte mu, že sme s ním.
    </p>
    <p>
     — My tiež! My tiež!
    </p>
    <p>
     — Povieme.
    </p>
    <p>
     — Že stojíme za ním ako múr.
    </p>
    <p>
     — Nezabudneme.
    </p>
    <p>
     — Ďakujem vám, priatelia! Vaša dôvera nás bude posilňovať i na ďalej. Boh nám pomáhaj!
    </p>
    <p>
     — Bože, uslyš!
    </p>
    <p>
     — Do skorého videnia!
    </p>
    <p>
     — Servus! Servus!
    </p>
    <p>
     *
    </p>
    <p>
     Bolo hmlisté dopoludnie. Na stanici, plnej dedinského ľudu, očakávali hosťa mohutný
         červenolíci dekan Ficsák s malým počerným, zavalitým advokátom drom Mihókom.
    </p>
    <p>
     Hlavou Fizsákovou tihly ťážké dumy. Ako sa podívajú majorovi do očí? Chcú odboj, pravda.
         Ale odbojnej nálady v Strahove nevidieť. Keby jej bolo, musel by ležať každý týždeň v
         prachu už tento vyzývavý nápis stanice i so „vchodom“, „východom“ a ostatnými
         čechodrotarskymi gebuzinami. A čo povie, keď sa dozvie, koľkí maďarskí stoliční a štátní
         úradníci „bečehelovali“, — židia zrádzajú maďarčinu a vystrkujú si cudzorečové firmy! Ešte,
         že on sa drží. Hruď dekanova sa sebavedome vypjala. Áno, kostol je ešte nedotknutý cudzím
         prúdom. K patrónke Uhorska modlivajú sa tam veriaci dodnes. Ani Sv. Štefan sa neobišiel
         dosiaľ bez slávnostnej omše. On, dekan, nenaľakal sa ani vyšetrovania. Ostatne nevypálilo
         to dosiaľ nikdy tak zle. Od úradov sa dostala žaloba beztak do rúk cirkevnej vrchnosti. A
         tá nenašla na ňom viny, očistila ho od obvidenia. Čechúni si utŕžili morálnu frčku od
         slovenského biskupa. Ono to síce rozhodol niekto iný, spoľahlivejší. Ale jednako majú tí
         Slováčiskovia rešpekt pred starými tradíciami a autoritami, jakoby cítili, že sa to tak,
         ako je dnes, nebárs dlho udrží.
    </p>
    <p>
     Áno, svojím kostolom sa môže popýšiť. Ponad ten preletel prevrat bez stopy.
    </p>
    <p>
     Červenolící bumbaj zagánil na sem i tam pobehávajúcich železničiarov, hovoriacich česky
         a slovensky.
    </p>
    <p>
     Mihók tŕpol, ako to vypáli. Totiž či sa im podarí vyhnúť oslave, či ich nezbadajú. Aby
         tie nešťastné ženské všetko nepokazily! Zahľadel sa sa na malú zahrádku; na šedých záhonoch
         smútily a umieraly posledné žlté slamenáčky, suché vybľadlé, naružovelé, smrteľne biele i
         zčernalé astry a georgine. V rozpomienkach advokátových vyvstala kvetinová zahradka v plnej
         svojej slave krásnych letných večerov. Vzrušená myseľ videla ešte i teraz zvlniť sa vzduch
         pohybom gazelích nožiek peknej dievčej postavičky. Zaviate stopy mladosti, vyvanutý parfüm
         dievčenského kúzla temperamentnej Valéry, peknej dcéry šéfa stanice. Kde je teraz? Ako
         pozerajú teraz na svet tie smavé zelenasté oči? Kde ste, mladé letá?!
    </p>
    <p>
     — Jóži, — ozval sa dekan tlumeným hlasom — bojím sa, že budeme mať dosť mrzutostí. Naši
         ľudia sa budú predhánať, jeden druhému Kovacsa predchytávať. Ešte sa preň poperú!…
    </p>
    <p>
     — Nuž, veď práve preto ho dáme do hotelu.
    </p>
    <p>
     — A čo s návštevami?
    </p>
    <p>
     — Naši ľudia ho budú vídať iba vo spolkoch.
    </p>
    <p>
     — Nesmysel. Predsa ho musíme pustiť i do domácností.
    </p>
    <p>
     — Pustíme, ale iba, kde nemajú dcéry.
    </p>
    <p>
     — Nežartuj, Jóži.
    </p>
    <p>
     — Ak by boly z toho mrzutosti, nepôjde sa s ním do domácností vôbec.
    </p>
    <p>
     — To sa ti ľahko povie. Ale ľudí si tým odpudíme.
    </p>
    <p>
     — Koho si tým odpudíme, o toho nieto čo stáť.
    </p>
    <p>
     — Nuž, rob si, Jóži, ako chceš. Len aby z toho nebola galiba.
    </p>
    <p>
     — Buď bez starosti, Nándor.
    </p>
    <p>
     — Ozaj, kto všetko ponúkol auto? Szenes a?
    </p>
    <p>
     — Madocsányi a Rosenthal.
    </p>
    <p>
     — Nebudú z toho apprehenzie?
    </p>
    <p>
     — Nemôžu byť.
    </p>
    <p>
     — Budú, uvidíš. Mohlo sa vari vziať od Madocsányich?
    </p>
    <p>
     — Ani reči. Keby sa to bralo podľa zásluhy, mal by najviac práva predsa len Szenes. Ten
         obetuje najviac, na pomocný fond, na študentov i na všetko.
    </p>
    <p>
     — Nie, to neide. Ešte by sa mohol uraziť. Kto vie, jako smýšľa o židoch. Tam dolu sa s
         nimi tak nelížu, jako my tuná.
    </p>
    <p>
     — No, vidíš. — Advokát sa zahľadel na motanie železničarov. Posunujú nákladný vlak.
         Nakladajú tovar z magazínu. Pomaly, lenivo, každý má dosť času. Lokomotíva odfukuje
         spokojne, bezstarostne. Kľud všednosti, idylly vznáša sa nad neveľkou vidieckou stanicou.
         Ako by ani netušila, čo sa chystá, jaké historické události visia v povetrí. I to mrmlanie
         čakajúcich je tak pokojné, uspávajúce. Hučanie bezmyšlienkovitého stroja, hlas tupej massy,
         starajúcej sa pramálo o budúce dni a vyššie záujmy.
    </p>
    <p>
     Ozval sa signál zvestujúci blízky príchod vlaku. Z čákalne výrazil húf sveta, dedinčania
         s batohami, chlapi v čižmách a s bakuľami, mestskí postavači, kupci, agenti, pár
         remeselníkov.
    </p>
    <p>
     Stanica oživla. Železničiari ponáhľali sa rezkým krokom na svoje miesta.
    </p>
    <p>
     — Poďme! — Mihók vzal dekana pod pazuchu a počal sa s ním prechádzať. Zamiešali sa do
         ľudského kŕdľa, ale hneď sa pustili ďalej k magazínu a zastali pri drevenom plote
         nalakovanom do šeda.
    </p>
    <p>
     Advokát poobzeral sa na všetky strany. Potom popošiel ku koľajniciam a prešiel zrakom
         všetky okná na staničnej budove. Nepriplichtil sa nejaký špion, detektív? Nebolo vidno nič
         podozrivého. Iba v ktoromsi obloku medzi kvietnikmi zazrel omikádenú ženskú hlavu. A dolu v
         prízemí nakláňali sa nad svojimi stolami so traja úradníci.
    </p>
    <p>
     — Pozor, Nándor! Ty sa dívaj k východu a tam pred kancelárie. Ja sa budem dívať sem na
         pravo a medzi koľajnice. Aby sme ho neprepásli!
    </p>
    <p>
     — Nemožná vec — uisťoval dekan.
    </p>
    <p>
     — No, veď to by bol hák! — pomyslel si advokát, spoliehajúci na Kovácsovu fotografiu, čo
         zaopatril Zoltán Micsinay. Od týždňa sa na ňu niečo nahladel, kým mu ten interesantný bľadý
         obličaj celkom neutkvel v mysli.
    </p>
    <p>
     Ozval sa hukot vlaku.
    </p>
    <p>
     — Historická chvíľa, Jóži môj! — šeptal dekan advokátovi do ucha. Po velkej červenej
         tvári rozlial sa tlumený úsmev šťastia. Ale zmizol hneď, a dekanova tvár dostala výraz
         povznesený, slávnostný.
    </p>
    <p>
     Fučiaci vlak zastal a nastala obvyklá trma-vrma s výkrikami, prerušovaná ráznymi
         úpravami personálu. Odchádzajúci narážali na seba s vystupujúcimi.
    </p>
    <p>
     — Aha! — naklonil sa dekan k svojmu druhovi. — Nie je to on? S tými kuframi?
    </p>
    <p>
     Mihók zavrtel hlavou —. Iste dáky agent… Pozor! Tam ide! Vidíš, v tom hnedom kabáte!
    </p>
    <p>
     Ku staničnej budove kráčal, prejdúc dvoje koľají a vyhnúc chumáču tlačiacemu sa do
         vlaku, vysoký mladý, bľadý muž, s klobúkom z jasnohnedého velouru, v elegantnom dlhom
         svrchníku, s bezvadnými kamašľami na nohách. Mihók no zbadal vystupovať z kupé prvej
         triedy. Tušil v ňom svojho človeka hneď podľa nonšalantnosti pohybov. Zpod klobúka splývaly
         mu lesklé čierné vlasy. Pod orličím nosom černely sa anglicky zastrihnuté fuziky. Výrazné
         čierné oči hľadely sebavedome pred seba, v pravom z nich leskol sa veľký monokel. Okolo
         rtov pohrával príchodzímu zvláštný úsmev či úškľabok. Bolo v ňom trochu kyselosti, ale i
         trochu ironie, ba chvíľami i blahosklonnej shovievavosti. Mal mnoho bagážie: dva ťažké
         remenné kufry i elegantnú príručnú tašku. Ale to všetko sveril bez rozpakov nosičovi.
         Predral sa hbite cez hlúčok dedinčaniek s batohami, rapotajúcich medzi kaľajnicami. Jeho
         energický a predsa pružný krok a držanie tela prezrádzalo i v civilnom obleku na prvý
         pohľad fešného dôstojníka. Pohodil trochu hlavou a už zamieril k obom mužom, prezrádzujúcim
         tvárou nedobre tlumené vzrušenie.
    </p>
    <p>
     — Direktor Kovács! — ozval sa ležérne, zľahka sa ukloniac.
    </p>
    <p>
     Tisli mu vrelo pravicu, od vzrušenia skoro zmätení. Oči im žiarily radosťou pri slovách:
         „Buďte nám vítaný, pane generálny direktor! Vonku máme auto.“
    </p>
    <p>
     Zamotali sa do prúdu vychádzajúcich. Nosič vietil chviľku, kým ich objavil očima,
         kráčajúc za nimi.
    </p>
    <p>
     — Ako ste cestovali? — ozval sa dekan.
    </p>
    <p>
     — Celkom fajn — chválil sa príchodzí.
    </p>
    <p>
     Vsadli si. Dverká sa zachlopily. Auto sa rozbehlo. Advokát počal vysvetlovať, prečo
         upustili od okázalejšieho vítania.
    </p>
    <p>
     — Celkom správne. Som vám povďačný pánovia — prejavoval major svoju spokojnosť.
    </p>
    <p>
     Nebolo vidno na uliciach nič zvláštneho. Iba zo školy sa vyrojil kŕdeľ chlapcov, ktorí
         si počali obzerať známe auto. Ani kupeckí učnia nestihli vybehnuť zo zvedavosti do dverí
         krámov.
    </p>
    <p>
     Ale návratu elegantnej „Tatry“ všimlo si predsa len viac ľudí, jako sa zdalo Mihókovi.
         Nejeden otec zodvihol k oknu malého synka a ukazoval mu na čierne auto hrčiace popred dom:
    </p>
    <p>
     — Vidíš, syn môj, Kovács báči! — súc presvedčený, že syn sa bude rozpomínať na dnešnú
         chvíľu po rokoch ako na historický okamih.
    </p>
    <p>
     A v nejednej strahovskej rodine túlily sa medzi záclony u okien mladé krasavice a
         posielaly cez chladné sklo vrelé bozky romantickému hrdinovi, ktorého unášalo auto popred
         ich domy v diaľ. Pohľady elektrizované túžbou chcely preniknúť čierné lakované steny auta a
         okienko zatiahnuté hmlou, aby sa im zjavil, aspoň na okamih, vysnený ideál. V okienku mihly
         sa iba matné tiene. Ale i tie stačily vydráždiť vznetlivú dievčenskú obrazotvornosť až k
         bielym oblakom luzných snov.
    </p>
    <p>
     Auto zastalo v dolnej ulici pred hotelom „Slavia“. Dekan a advokát vyprevádzali vzácneho
         hosťa až na schody. — Oddýchnite si, pán generálny direktor! — lúčili sa s ním, stískajúc
         mu vrelo pravicu. — Zajtrá sa budem tešiť na vašu vzácnu návštevu — dokladal advokát.
    </p>
    <p>
     Elegantný brünet uklonil sa svojim sprievodcom, roztomile sa usmievajúc. — Do videnia,
         páni! — mizol v chodbe prvého poschodia.
    </p>
    <p>
     Červenolící bumbaj a počerný kraťoch sostupovali na ulicu s hruďmi šíriacimi sa blaživým
         sebavedomím. Veď oni doviezli Strahovu, čo Strahovu?! celému širemu kraju záchrancu,
         osloboditeľa!
    </p>
    <p>
    </p>
   </div>
   <div type="chapter">
    <head>
     XI
    </head>
    <p>
    </p>
    <p>
    </p>
    <p>
     Tretieho dňa po svojom príchode sľúbil sa Šimon Kovács podívať do kasína.
    </p>
    <p>
     Zamlklý „Grand hotel“ ožil, jako by ho bol odčaroval. Slúžky priviazané za pásy umývaly
         okná a odháňaly z pod oblokov svojich frajerov, ktorých až priveľmi zaujímala nová póza
         Zuzky a Marky. Drhly sa schody, riadily a dekorovaly miestnosti kasína.
    </p>
    <p>
     Predseda kasína, fabrikant Szenes svolal asi štyridsať vybraných členov kasína na
         priateľskú schôdzku do spolkových miestností. Sluha chodil po meste s obežníkom. Dozvedely
         sa o tom i dámy a počaly unúvať svojich mužov, aby ich vzali večer sebou.
    </p>
    <p>
     — Neide to, duša — chlácholil dr. Velecký svoju ženu.
    </p>
    <p>
     — Prečo by nešlo?! Čo nás máte, vy mužskí, vždycky odstrkovať! Do pražského snemu voliť
         poslancov, to môžeme, ale keď ide o vec, čo sa nás týka o mnoho viac, to nie?
    </p>
    <p>
     — Sám Kovács si to nepraje.
    </p>
    <p>
     — Neverím ti. Oduševnená inteligentná žena patrí k takej veci aspoň tak, ako hocktorý
         bezduchý panák, akých je medzi vami najviac. Pôjdem s tebou a basta!
    </p>
    <p>
     — Blamuješ sa, Gitka, sluha ťa zadrží a nepustí dnu.
    </p>
    <p>
     — No, tak si choď sám. A zfušujte to svojimi mužskými rozumy! Beztak sa ani na nič iného
         nezmôžete.
    </p>
    <p>
     *
    </p>
    <p>
     Večer bolo v kasíne jako v úle. Jakoby sa vracaly staré zašlé časy. Ale predsa to
         vyzeralo ináč. Staré kartárske skupiny neožily, ani nepokrývaly stoly flaše a poháre jako
         voľakedy. Iba kde-tu stál kalištek alebo pohárik vína. Ani luster a obrazy po stenách
         nehalily sa v oblaky dymu, okolo stolov neobskakovali kelneri. Útulné kasínske miestnosti
         plnili samí čiernoodení páni, živo diškurujúci a prechodiaci sa po izbách. Prvá miestnosť
         bola prerobená — prvý raz v dejinách kasína — na garderobu. Mal ju na starosti Szenesov
         mládenec, ktorý nevydával hosťom žiadne čísla, ale premeriaval pohľadom znovu a znovu
         vešiaky a obzeral si pečlive rozvešané zimníky a ich goliere, pinče, mäkké klobúky a
         cylindre, aby nezabudol, kto je na ktorom vešiaku složený.
    </p>
    <p>
     Skupina mužských v tretej miestnosti sa hádala.
    </p>
    <p>
     — Malo by sa mu niečo zaspievať!
    </p>
    <p>
     — Ba ešte čo?! Len s bubnom na zajacov!
    </p>
    <p>
     — Škoda ulicu daromne upozornovať.
    </p>
    <p>
     — Čo na tom, že sa v kasíne spieva?
    </p>
    <p>
     — Prosím ťa, Bela, neondej.
    </p>
    <p>
     — No, veď ty aj máš smysel pre uvítanie! Uvidí na vás hneď, že ste šíflikári.
    </p>
    <p>
     *
    </p>
    <p>
     — Už sú tu! — zvolal jurista Varga, vrátiac sa od poodchýlených dverí garderoby, kde
         dával pozor na príchod hosťa.
    </p>
    <p>
     A skutočne, poloplešivý, vyholený fabrikant Szenes, žiariaci radosťou, viedol hosťa
         sebavedome pod pazuchy do tretej miestnosti a usadil ho za vrch predsedníckeho stola.
         Prechádzali špalierom členstva, horiaceho nedočkavosťou.
    </p>
    <p>
     Profesor Nagy, nevediaci premôcť svoje oduševnenie, bol by hosťovi skoro zaéljenoval.
         Ešte, že mu duchaprítomný dekan stihol včas zapchať ústa.
    </p>
    <p>
     Žiadalo sa slavnostný akt nejak ukončiť. Mužskí zostali stáť, prekračujúc s nohy na
         nohu. Vstal i sám hosť za stolom. Zodvihol sa i Szenes, zažmurkal, zvrtol sa k členstvu,
         jakoby si chcel očima vypýtať radu či súhlas. Hneď však spustil sebavedome, autoratatívne:
    </p>
    <p>
     — Vzácny náš hosť, pane generálny direktor! Mám česť, vítať vás v našom kruhu menom
         predsedníctva kasína… Prichádzate medzi nás v chvíli ozaj kritickej. Nepriazňou osudu
         prežívame ťažké časy. Zmocnila sa nás zmalátnelosť, ba zúfalstvo. Nejeden z nás sa počína
         klátiť, začína pochybovať o budúcnosti. Medzi nami ozývajú sa vše hlasy reptavé, ba i
         najvytrvalejší, najpevnejší medzi nami pociťujú v srdci neraz horkosť, a cítia sa
         opustenými matkou vlasťou. Nejeden z nás pokoril sa pred úskočnými dobyvateľmi, uponížil sa
         ku zbabelému kompromisu. Rady našich verných rednú. Kto ich povzbudí?! Kto nám ukáže
         záblesk lepších dňov, ligot zapadlej slávy? Kto nám ukáže spôsob, ako rozlámať svoje putá?
         My veríme, že tým hrdinou, naším osloboditeľom budete vy, pane generálny direktor! Všetky
         naše tužby, nádeje, blahorečenia sústredňujú sa vo vás. Vy nás veďte, my budeme poslúchať,
         vy nám nakládajte povinnosti, my ich budeme plniť, predpisujte nám obete, my ich prinesieme
         bez reptania na oltár vlasti. Pane generálný direktor, dišponujte s nami! Sme vaši, vy ste
         náš! Prajem vám, abyste sa v nás nesklamali a aby sa stal váš príchod medzi nás udalosťou
         historickou. Éljen!
    </p>
    <p>
     Oči všetkých prítomných boly uprené na hosťa. Bol zrejme dojatý. Hlas sa mu vše zachvel,
         keď ďakoval za uprimné maďarské prijatie. Prosil, aby neočakávali od neho nijakých
         zázrakov. Veď je iba slabý človek. Avšak všetky svoje slabé sily chce venovať dielu
         oslobodenia. V práci tej chce vytrvať verne, skalopevne, za ideu oslobodenia je hotový, ak
         bude treba, obetovať trebárs život.
    </p>
    <p>
     Nastalo hlboké pohnutie. Starší páni slzeli, zraky mladších horely oduševnením, päste sa
         zatínaly. Všetko sa hrnulo okolo hosťa, aby mu potriasli pravicu. A rozvlnené city
         neutíšily sa ani pri stole. Rozprávalo sa, toastovalo, pripíjalo. Nálada večera bola tak
         strhujúca, že sa odhodlal k ohnivému prípitku i starý statkár Andráš Holányi z Chabadova.
         Vstal nahrbený do predku, chudá vysoká postava sa na chviľku zachvela napnutím a neistotou,
         svislé šedive fúzy sebou trhly, ba i ústa sa hnuly na prázdno, kým hrdlo zaliaté radosťou a
         roztúžením vydalo prvé zvuky. Ale potom to už išlo. Starý pán zapaľoval svojimi slovami.
         Hovoril o tom, aké city v ňom a celej spoločnosti vzbudil príchod mladého priateľa,
         predstaviteľa maďarskej vlasti. Jeho príchodem ovanul ich duch nádeje, viery v lepšiu
         budúcnosť. Prial mládeži, aby jej bolo dopriané presláviť sa činami, na ktoré slabé vetché
         telá starcov už nestačia.
    </p>
    <p>
     Posledné slová starého Andriš báčiho zanikly v slzách. Miesto ďalších rečí prístúpil
         však rozochvelý starý pán k mladému hosťovi a za všeobecného jásotu objal ho a pobozkal.
    </p>
    <p>
    </p>
   </div>
   <div type="chapter">
    <head>
     XII
    </head>
    <p>
    </p>
    <p>
    </p>
    <p>
     Onedlho stal sa peštiansky hosť najznámejším človekom na celom okolí. Každý o ňom
         hovoril, každý sa hľadel k nemu pritrieť. Volali ho na všetky strany. Ale elegantný Šimon
         sa vedel tak šikovne vyhovoriť, zo všetkého tak hladko vykĺznuť, že sa na tom nemohol nikto
         uraziť, čo mu bolo jako ľuto, že vzácneho človeka k sebe nepripútal. Kovács zostal i
         naďalej v hostínci „Slavii“, prvé dni nepodíval sa krem kasína a k drovi Mihókovi vôbec
         nikam. Zdanie finančníka zachoval i naďalej a nezabúdal zapriadať v kasíne i v advokátskej
         kancelárii, kde sa aj iní známi stavili, rozhovory o obchodných veciach. Vypytoval sa na
         všetko, hory, tehelne, gázdovstvá, pálenice, píly, zaujímal sa i o peňažné ústavy. Rozumel
         všetkému, nič ho neprekvapilo, ani vysoké ceny dreva, ani zlé položenie malých vidieckych
         bánk a sporitelieň, zamočených tak nešťastne do tej vojennej pôžičky.
    </p>
    <p>
     — Prirodzene, prirodzene — poznamenával s pochopením pravého znalca.
    </p>
    <p>
     Pomaly sa odvážil i ďalej zo začarovaného kruhu kasínského a urobil pár návštiev. Bolo
         vidno, že návštevy dejú sa dľa určitého plánu, v ktorom mal dr. Mihók istotne prsty.
         Navštívil dra. Mihóka i v privátnom byte, ba podíval sa i na faru. Návšteva na fare a u
         advokáta je svetu ešte najmenej nápadná. Až na tretí týždeň si urobil s Mihókom výlet k
         Micsinayovcom do Vozočian. Splnil tým akúsi čestnú povinnosť k Zoltánovi, ktorý ho predsa o
         pomeroch na Horniakoch ešte v Pešti tak podrobne informoval a rozobral povahu, cnosti i
         slabiny každej významnejšej osoby v Strahove a na okolí, s kterou sa mu prichodilo
         oboznámiť.
    </p>
    <p>
     Boli mu veľmi milí, najmä Zoltánova mama celá omladla od radosti, že na nich nezabudol.
         Ale rozohrial sa i statkár a pukajúc z fajtíčky rozpolitizoval sa o stošesť. Sám major sa
         nemohol vše zdržať obdivu nad bystrosťou politickej orientácie obstarného pána. Lebo veď
         starý Micsinay citoval Metternichove a Bismarckove výroky s takou ľahkosťou, jako by ich
         bol včera počul.
    </p>
    <p>
     *
    </p>
    <p>
     — Čo s tým Szenesom? — spytoval sa Kovács Mihóka, vezúc sa s ním v koči nazpät do
         Strahova. — Patrilo by sa ho navštíviť. Vítal človeka menom kasína… keby len nebol žid!
    </p>
    <p>
     — My to tak neberieme — dodával mu chuti advokát.
    </p>
    <p>
     — Ja tiež nie. Som povznesený nad akékoľvek predsudky, Jóži môj. Ale keď začneme so
         Szenesom, kde potom prestať?
    </p>
    <p>
     — Veď to je to.
    </p>
    <p>
     — Navštíviť žida a obísť kresťanov, to neide. A potom, vieš, kamarát, nerobilo by to
         dobrý dojem ani tam dolu u nás.
    </p>
    <p>
     — Veď i ja sa toho bojím. Ako by na to pozerali Ivan Héjjaš, Prónay báči?!
    </p>
    <p>
     — A Osztenburg… Bojím sa, že by počali pozerať na celú vec nedôverčive. A to nesmieme
         reskírovať.
    </p>
    <p>
     — Ani myslieť… Ale naši Židia sa nám urazia. Keď treba peniaze na pomocné fondy skladať
         pre prepustených, vtedy sú nám dobrí. — Budú z toho aprehenzie, Šimon, uvidíš.
    </p>
    <p>
     — Nie, predsa nie. Už mi je to, Jóži, jásné — mladý dôstojník trhol hlavou a hodil rukou
         prudkým pohybom. — Z práce za národ nemáme právo nikoho vylučovať. Kto chce zo židov ísť s
         nami, nech ide. A Szenesa navštívím tiež, vo fabrike v kancelárii.
    </p>
    <p>
     — Máš pravdu. Tak to bude najlepšie.
    </p>
    <p>
     — Inak nemusíme židov do celej akcie veľmi miešať. Je na to času dosť, trebárs v
         poslednom štádiume veci.
    </p>
    <p>
     — Ako myslíš.
    </p>
    <p>
     — Naša vec si musí zachovať čistý maďarský charakter. Aspoň na vonok. Aspoň, kým
         nezmohutnime.
    </p>
    <p>
     *
    </p>
    <p>
     Keď sa kraj zmenil v zimnú pohádku, bolo častejšie vidno elegantný krytý čierny koč
         uhánať z mesta na dediny. Časom to boly modre lakované sane, v ktorých boli rozvalení dvaja
         — traja bundáši: Kovács s jedným — dvoma strahovskými sprievodcami.
    </p>
    <p>
     O pár týždňov znal elegantný major už celý kraj, tucty dedín, najmä žlté a biele
         zemanské kurie trôniace na vŕškoch, nad dedinami alebo schované konča dediny za topoľovými
         alejami stromov ovocných sadov. Iné z nich stály stranou od dediny; starí ich páni
         vyliezali z nich iba pár razy do roka, prespávajúc v nich zimu jako medvedi. Keď ich
         navštívil Šimon pár razy so svojimi novými priateľmi a tak na tretej — štvrtej návšteve sa
         rozhovoril o Pešti, o smelých plánoch mládeže, o bataillonoch odhodlancov čakajúcich iba na
         povel k pochodu cez hranice, počúvali to starý sysli, plesniví dedovia skoro jako povesť.
         Až keď Šimon skončil, počínali si pomaly uvedomovať, že hovorí k nim skutočnosť, volá k nim
         prítomnosť a rozšírené zreteľnice svedčily výmluvne o prekvapení. Odkašľúc si namietali
         zkamenelí pamätníci minulosti melancholicky:
    </p>
    <p>
     — Boly už také časy. Pamätam ešte, keď honvédi bojovali. Tuná v našej dedine ležala ich
         dáky týždeň celá kompánia. Ako by som ich videl pred sebou, červené nohavice mali a belasé
         dlhé kabáty. Pamätám sa dobre, a bol som vtedy so šesťročný chlapec, ani do školy som ešte
         nechodil. To bola radosť! Muzika hrala, tancovalo sa, spievalo, vypekalo do noci. A koniec?
         Ach, škoda spomínať!
    </p>
    <p>
     *
    </p>
    <p>
     Najčastejšie bolo vídať švárneho Šimona a kamarátov v Jamnom.
    </p>
    <p>
     Pekná dedinka pod horami za riekou, obtočená vencom hájov a sadov akoby bola hrdému
         Pešťanovi učarovala. Neraz sa zahľadel na drevený kostolik s baňatou červenou vežičkou,
         vypínajúci sa na brehu, na tmavozelené jedle a borovice, odrážajúce sa od sňahobielých polí
         a vráščitých vŕškov, na čiernobiele brezy mihajúce sa medzi holými topoľami a javormi, na
         skupiny hnedých chalúp učupených za dlhými múranými stodolami, zahľadel sa jako na fata
         morganu.
    </p>
    <p>
     Je to prelud, sen?! Či skutočnosť?! Je tam hrdá zemianska dedina? Či ho to klamú
         rozihrané smysly? Tak blízko hradskej, rieky, a predsa schovaná lepšie než za horami za
         dolami. Na očiach svetu, celej stolici, vystrčená na vysokom brehu, a predsa neprístupná,
         svet pre seba, oddelená od okolia neviditeľným múrom zemianskej povýšenosti či hústinami a
         holým stromovím, z ktorého konárov akoby stúpal na mraku šedý kúzelný prach zastierajúci
         rady chalúp a kúrii ľahúnkým hustým závojom.
    </p>
    <p>
     Tam na tom vŕšku okolo kostolíka a v doline pod brehom belely a žltly sa zemianske kúrie
         rozsiate po dedine. A v kúriach i okrem nich samí Jamnickovci, hrdé, namyslené, hlavaňske
         plemä zurvalcov a bitkárov, náruživých poľovníkov a nebárs chýrnych gazdov. Ešte že boli
         zemäni. Aspoň sa mali kde uchytiť, keď niektorý z nich dogazdoval. To už vopchal takého
         stroskotanca dobrý vicišpán báči na stoličný dom alebo k okresnému súdu či inam. Po krajine
         ich bolo rozsiate pár tuctov. Úradničili, dajeden sa veru dosť vysoko vyškriabal. A vše
         bolo i počuť, že jeden lebo druhý z tých, čo ich osud zavial von zo stolice, zapustil zase
         korene v pôde, vyženiac gazdovstvo.
    </p>
    <p>
     Ale kolískou a sídlom bolo im vždy Jamné. Tam boli zemskými pánmi, gazdami, ba ešte i
         notár a učiteľ boli z ich famílie. Z poprednejších ľudí v dedine nestotožňoval sa s nimi
         iba statkár Eisele a starý zavalitý farár Rochoň, ktorý nezaprel v sebe nikdy sedliaka a to
         ani skyvražnosťou ani prostým spôsobom života a záujmom či o jarec, či o ozimy, či o ceny
         statku.
    </p>
    <p>
     Hej, divoké nezbedné to bolo plemä, tí Jamníckovci a sú i do dnes. V krčme sa pobiť, na
         voľbách protivníkom trebárs hlavy poprerážať — to bol Jamnickovcom iba špás. A keby len to.
         Ale nepodarená fajta to bola aj v iných veciach. Neradi sa ženili a od ženských predsa
         nebočili. Darmo im to vytýkal starúčky pan farár karateľským hlasom v kázňach: … „a
         mlsádenci těžce klesají“… darmo horlil proti Sodome a Gomorrhe s kancľa a odľahčoval si na
         časté poklesky zemianskej famílie i v rozhovoroch s nimi vo svojej farskej kancelárii.
         Škoda toho jeho horlenia, bolo to, jakoby hrach na stenu sypal. Jamnickovci žili svojim
         tradičným životom a dávali sa viesť i naďalej svojim zdedeným pudom. Oženiť, oženil sa z
         nich iba každý tretí. A čo bolo z toho, že dlhý Károľ Tomášovie s červenou kozou briadkou
         mal passiu do gazdovania — nie nadarmo kasnárčil za mladi pár rokov u toho Rosenthala, kým
         sa otec neutiahol na odpočinok, odovzdajúc mu majetok. A darmo sporil, nefajčil a do krčmi
         zašiel iba ak večer, i to len na šálku čaju alebo dva decíky vína. A darmo čítal noviny,
         sháňal knihy a sedával v nich celé nedele. Nebol lepší od ostatných ani on, starý
         mládenčisko nepodarený voľáky. Ženské v dedine vedely toho o jeho pohoršlivom živote
         narozprávať, ako prepúšťa jednu slúžku za druhou, a ani jedna aby neodišla s velikým
         batohom a — bachratá alebo hádajúc sa s tým čudákom hlavaňskym o dáku tú stovku — dve.
    </p>
    <p>
     Nie, neženil sa Károľ Jamnický a nedal sa nakriatnuť. Darmo mu vše dohovárala krčmárka:
    </p>
    <p>
     — Vidia, pán Jamnický, pre nich, k vôli tomu ich čaju horí oheň v sporáku. Ako by si
         nemohli fľašu piva rozkázať a salámu zajesť, ako druhí. Nepijú, nefajčia, pred svetom sa
         neukážu. A čo z toho majú? Iba hundrie na nich každý. Ani sa poriadne nenajedia, aj okráda
         ich každý. Oženiť by sa mali, mládenčisko starý, že im je nie hanba!
    </p>
    <p>
     Dlhý chudorľavý zemän, v ošuchaných pracovných šatoch, počal nervózne žmurkať na dôkaz,
         že krčmárka ťala do živého, a opovržlive sa uškŕňať, zazerajúc pichľavýma očima zpod
         naježených obŕv a hladiac si ľavou rukou červenú koziu bradku. Kto ho neznal, iste by nebol
         hľadal v ňom v tej chvíli usadlého gazdu, ale skôr vagabunda.
    </p>
    <p>
     — Chacha, oni sa vedia o človeka starať, pani krčmárka.
    </p>
    <p>
     — Žiadne staranie. Len čo má byť. To predsa neide, meniť služky jako košele. Iba čo našu
         dedinu daromne roznášajú.
    </p>
    <p>
     — Chacha! Oni si myslia, že každý musí podľa nich. Obesiť si na krk fiflenu, čo sa s
         dákym švihákom zabudla a teraz sa šnuruje, aby sa skôr našiel hlúpý, čo to kúpi. Hej, teraz
         by vedeli robiť mravokárcu, teraz, keď starnú, čelo samá vráska a brada im ide do špica
         jako nejakej ježibabe. Ale vtedy mali tú nôtu húsť, keď sa dávali hosťom oblápäť a keď sa
         cmúľali s tým staviteľom a potom s tým assistentom, keď sa tá regulácia vymeriavala.
    </p>
    <p>
     — Čo to tárajú, oni grobian?! Oni sa opovážia človeka urážať, oni, čo ich musí kňaz s
         kancľa kárať pre ich pohoršlivý život!
    </p>
    <p>
     — Cha — cha — ch! Na môj dušu, pani krčmárka, oni sú voľáka aprehenzlivá osoba. Sama
         vedia pichať. Ale keď im človek vráti, to sú hneď namosúrená jako moriak. Dobre, že ma z
         krčmy nevykážu.
    </p>
    <p>
     — No, veď, od nich toho človek aj utŕži.
    </p>
    <p>
     — Podívajmeže sa na ňu. U nich vari aby každý aspoň kabát prepil, čo?
    </p>
    <p>
     — Ach, dajú mi pokoj, chudobnej osobe. Že som sa ja len musela akurát sem medzi takých
         posmešníkov dostať! — krčmárka sa skoro rozžialila a odbehla do kuchyne jedlo zamiešať.
    </p>
    <p>
     — Vidíš ju, locigu. Nebráň sa, a si chmuľo. A odhrýzaj sa, a si grobian, posmešník —
         poberal sa starý mládenčisko domov.
    </p>
    <p>
     *
    </p>
    <p>
     — Hej, je to cynický, zatrpklý chlap, ten Károľ Tomášovie. Nič ho už na svete neteší,
         iba ak trochu toho mamonu a keď môže dakoho rečami upichať, na posmech obrátiť. A nebol to
         vždy taký človek. I vypiť si vedel, i zatancovať, zaspievať i s priateľmi pobesedovať. Ani
         proti tej ženbe nebol vždy taký zaujatý. Nie je tomu žiadnych desať rokov, čo sa trafila u
         krčmárky na návštevu príbuzná, milé mladé dievča, černookaňa a záživná, len tak sa na nej
         boky triasly. Dievča samý smiech, dcéra dákehosi bohatšieho kupca z tretej stolice. Na
         dedine sa jej náramne páčilo, ba i tetu v šenku vše odmenila. Milý Károľ Tomášovie sa
         naučil v krčme vysedávať ako nikdy predtým. Ba i guľáš si vše rozkázal, a to už niečo
         znamenalo u takého skyvražníka. Starý mládenčisko sedel za stolom, dievča sedelo za pultom
         a vyšívalo. Okaňa voľáka okatá. Karola to rozoberalo. I vstal, podišiel k pultu. Bol samý
         diškurs, ba vedel byť jemný, galantný až milá vec. Až keď začal dievča prekárať otázkami,
         koľko váži a koľko v Jamnom pribrala, vyskočila nelenivá barnuša rezko a strčila svojho
         kurizanta rázne do chrbta.
    </p>
    <p>
     Ach, ten buchnát od temperamentného mladého stvorenia, ten podivínskemu zemänovi nebodaj
         učaroval. Aspoň Károľ Jamnický nevedel naň zabudnúť.
    </p>
    <p>
     — To je dievča, — chválieval ju — ako husár. Tá by sa veru nedala. Tá by vedela v
         gazdovstve rozkazovať.
    </p>
    <p>
     Dievča na konci vakácií odišlo domov. Ale Károľ nezabúdal. Poprezvedal sa po kuse od
         krčmárky, čia je, kde býva, ako sa volá a čím je otec. Až ti tu raz dostane milý kupec z
         Jamného ve veľkej obálke list. To pýtal dcéru Károľ Tomášovie, pripojac hneď svedomitý opis
         svojho gazdovstva. Ba i fotografia vypadla z listu. Hľadely z nej na človeka spokojné
         dobrácke tváre kráv a volov a rezignované oči koní zapriahnutých do voza naloženého otavou.
         Bolože to u kupcov smiechu a veselosti. Gazdu, Károľa samého objavili medzi dobytkom až
         neskoršie. Stál obďaleč medzi dvoma zadnými kravami. Oblečený bol ako pri práci, na hlave
         žltá čiapka, na nohách čižmy. Ale hľadel náramne sebavedome, jako by chcel povedať:
         „Podívajte sa na toľké kusy. Nebojte sa, že vaše dieťa nebude mať na tomto grunte čím
         zaprážať!“
    </p>
    <p>
     Dostať dievča nedostal. Ale dlho za ňou banoval, kým neupadol zase do starej koľaje. Ale
         hrdosť ho neupustila ani po rokoch, keď už zapadol až po hrdlo do cynického
         staromládeneckého života. Keď ho prehovárali priatelia a známi, aby sa oženil, a spomínali
         pred ním majetné sedliacke dievčatá, uškľabil sa milý Károľ posmešne:
    </p>
    <p>
     — Tak na to som čakal osematridsať rokov, aby som sa posedľačil?!
    </p>
    <p>
     A keď zaviedli reč na staršie zemänčatá, urazil sa Károľ:
    </p>
    <p>
     — Ťuhá! Tak aby som bral, čo na ocot zostalo a vyženil sedem slivák so starou truhlou a
         jednou kravičkou?!
    </p>
    <p>
     — Károľ, Károľ! — dohovárali mu — ty by si vedel preberať. Naposledy by si nedbal
         vicišpánovu dcéru?!
    </p>
    <p>
     — A čo by nie? Nevydala by sa za poriadneho človeka? A z familie som aspoň takej ako
         celý vicišpán. Nemuseli by sa za mňa hanbiť.
    </p>
    <p>
     A nie a nie sa zmôcť na ohlášky ani Dino Jánošovie, zamĺklý, okúňavý „chlapec“, bárs mal
         už tri krížky na chrbte. Že on ženu nepotrebuje. Aby ho tak sekírovala, orala na ňom, s
         inými ho klamala? Nie, lepšie mu je samotnému. Veď je vraj beztak naučený sám gazdovať. Ani
         by sa s druhým nesniesol.
    </p>
    <p>
     A mal tak trochu pravdu. Lebo veď matka ho odumrela mladého, a po jej smrti si varili s
         otcom zväčša len sami. Voľáku passiu mali k tomu vareniu oba. I halušiek si vše nahádzali,
         inokedy zase slivkových knédľov našúľali. Ba starý vedel aj na chlieb zamiesiť. Síce ani
         taký pustovnícky život sa neobišiel bez mrzutostí. Dino nedal slúžkam pokoj, bá jedna ho
         vláčila až pred súd. I v dedine sa ho za to dosť naposmeškovali. Preto radšej ani medzi
         svet nechodil, ba i na záhumní, cestou z hory radšej každému vyhol. Ale ľuďom tým predsa
         len ústa nezapchal. Lebo veď za treťou slúžkou — osmoro kráv predsa len nemôžu sami dojiť,
         i oprať treba, dom vyriadiť — prišla štvrtá. A krv v žilách zamlklého Dina bula čo raz
         nepokojnejšia.
    </p>
    <p>
     Ej, stváral ten Dino Jánošovie veci, čo nemal. A keby len so slúžkami. Ale ako to
         vyzerá, keď sa milá Zuza vydá za kováča, a milý Dino chodí za ňou, ako predtým. Ba ešte je
         vari za ňou posadlejší. Lebo i Zuzke to lepšie pristane gazdovať na svojom a kupovať na
         seba na každom jarmoku nové šatky a jupky v meste a držať si posluhu, ako cudzím slúžiť.
         Zmohutnela, líca sa jej vyplnily i barvu dostaly. A chudák, kováč sa len škrabe za uchom a
         žerie sa a kľaje a so ženou sa háda, šípiac, že mu dakto chodí do revíru. I súsedia, známi
         sa ho naprekárajú. A nevie si rady. Mladí sa tajne predsa len schádzajú. Čo mladí? Kováč sa
         tiež necíti starým, trebárs už bude mať čosi — kamsi päť krížikov na chrbte. Že má hlavu
         jako koleno a prešedivelé fúzy ovisnuté?! Že napadá na ľavú nohu? Nuž, a či to pred svatbou
         nevidela?!… Ach, je to kríž, keď ženská lipne za hladšou tvárou a beľavejšími fúzikmi! Vari
         mu to sám čert pošepol, aby si bral ženu vyše dvadsať rokov mladšiu.
    </p>
    <p>
     Jeden Jamnický klame ženu, a za inými sa vláči, druhý sa dal na pitie, tretí znásilnil
         ženskú na lúke, keď sa sená hrabaly. A títo ti staromládenčia a dievky kazia, nehanebníci!
         Zemianska rodina, čo by mala svetu príklad ukazovať, vynikať v dobrých mravoch a
         bohabojnosti. Pravdu má starý pan farár. Sodoma a Gomorrha!
    </p>
    <p>
     Jediný Ďula Jonášovie je výnimka. Chlapisko, celý valibuk, tvár krv a mlieko,
         triadvadsaťročný, majúci, sirota, a nič na neho nepočuť. Ba súsedia hovoria, že hotový
         kláštorník, na ženskú sa ani nepodíva, večer z domu päty nevytiahne. Ako by ani nebol z
         Jamnickovskej fajty. I pohľad má krotký, dobrácky. A v kostole jednej nedele nevynechá.
    </p>
    <p>
     Ani nie čudo, hovorí svet. Lebo veď zdá sa, že sa chlapča podalo skôr na mater jako na
         otca, obstarného lámkovitého vdovca, preležavšieho posledné dva roky života na posteli. To
         bol, aspoň za mladi a za prvej ženy sveták a bitkár akokoľvek ostatní. Ale ona, matka, tá
         už bola z iného cesta. Pobožná a skromná, utiahnutá, pracovitá. A Ďula jakoby materi z oka
         vypadol. Trochu síce čudná, chudera. Muža nechala čoskoro. On sedel dakde v krčme, trebárs
         bol bielý deň a v gazdovstve plno práce. Ona zametala. Malý Ďula sa už púšťal chodiť. Naraz
         sa milá stvora vychytí, hodí metlu, oblečie sa, schytí dieťa a že ona ide domov. Čo vraj má
         hľadať u toho človeka?! Bude sa vraj trápiť v domácnosti od rána do večera, hyd kŕmiť,
         kravy dojiť, ošípaným variť?! Ani si poriadne nevydýchne, chrbát nenarovná a to len preto,
         aby ten korheľ mohol v krčme vysedávať?! Odišla na fľaku a bez rozlúčenia. Ani len súsedom
         nepovedala s bohom. Ešte, že slúžka vedela rozpovedať, čo a jako prišla pani na tú
         myšlienku.
    </p>
    <p>
     Ani sa už k mužovi nevrátila. Musel chodiť za ňou do mesta, keď chcel zazrieť syna. Bol
         by sa oň hádam i pravotil. Ale i tak nebolo treba. Žena, chudera, u brata ochorela na zápal
         pľúc a podľahla.
    </p>
    <p>
     Tak Ďula mater ani nepamätal. Vrátil sa skoro do rodičovského domu. Tam sa ho ujaly
         tetky, otcove sestry, jedna bezdetná vdova, druhá stará panna, čo predtým voľákemu strýcovi
         gazdovala. Malého kučerového synovca si dobráčky skoro obľúbily. Za otcovej nemoce a po
         jeho smrti viedly mu gazdovstvo jako poručnice. Tie vedely gazdovať! Od zápalky a
         špendlíka. Robiť od svitu do mraku, čeľadi byť vždy za chrbtom. Keď sa večer zotmilo, šlo
         sa spať, a vstávalo sa na svitání. Nepustily Ďulu ani do mesta, i v úradoch, keď bolo čo
         treba, vykonávaly len samy. Tak dobre, mravne, nábožne bol vychovaný.
    </p>
    <p>
     Ani na muziku synovca nepustily. Ba veď mu nemusely ani brániť. Ten sa ta beztak
         nedriapal.
    </p>
    <p>
     Nezkazil sa ani na vojne. Nemal azda ani času. Lebo veď slúžil iba osem týždňov ako
         ersacrezervista. Ani veľká svetová vojna nesotrela s jeho duše pel nevinnosti.
         Oslobodzovali ho stále jako majiteľa gazdovstva. A keď narukoval predsa, chýlila sa vojna
         ku konci. Tých pár týždňov, čo bol v uniforme, strávil na streľnici, ďaleko od mesta, jako
         sluha veliteľa, akéhosi starého podagristu — plukovníka. Najviac iba zahradníčil v
         zeleninovej zahrade svojho pána.
    </p>
    <p>
     Z vojny sa vrátil Ďula dákysi smutný. Nebodaj pre voly. Predal ich bratrancovi
         rychtárovi, iba tak listovne, iba čo dvaja kamaráti-vojáci jako svedkovia podpísali. A
         predal ich prilacno, rychtár zarobil na nich veľké peniaze.
    </p>
    <p>
     Žralo to mladého zemäna ukrutne. Najmä na bratranca mal zlosť. Kdeže by aj nie?! Akože
         môže znať tržné ceny statku vojak na strelnici medzi horami? Ešte sa zaradoval, keď mu
         rychtár písal, ako ide statok do ceny. Len voľáka pliaga že naň ide. Na Lehote vraj už
         sedem kusov lichvy zdochlo. — Najlepšie bude, Ďula môj, keď tie voly predáš. Sú v dobrom
         mäse, iba to zchudne, keď teraz človeku trochu toho zrna nenechajú nezrekvirovaného — písal
         mu a hneď aj ponúkol za voly pekné peniaze.
    </p>
    <p>
     Darmo sa tetky vzpieraly, keď rychtár prišiel s voliarom pre voly. Nie a nie, chudery,
         odstúpiť od dverí. Ba ešte čo! Kdeže by! To nemôže byť! A keď sa rychtár vykázal Ďulovým
         listom, maly hneď na porúdzi výhovorku, že veď ani nič predať nemôže, že je ešte mladý. Iba
         keď im rychtár vysvetlil, že je už od jednadvadsiateho roku plnoletý, sirotská ho vyhlásila
         pred riadnym časom, ustupovaly staré osoby s ťažkým srdcom a skoro plačom, hundrúc, že taká
         kúpa nemôže byť nikomu požehnaná. —
    </p>
    <p>
     Hej, rozležaly sa tie voly v duši Ďulovi, ukrutne rozležaly. Veď aj boly jako na
         výstavu, len sa tak triasly, zem sa pod nimi prehýbala. A tak nemilobohu ich idfeľať!
         Nemohol ani pozrieť v tú stranu, kde rychtár býva. A keď ešte tetky počaly žalostiť a
         vyhúdať! Najradšej by bol utiekol z domu a na rozlúčku toho živáňa rychtára podpálil.
    </p>
    <p>
     Ale neutiekol. Začal myslieť na iné veci. Naučil sa zachodiť ku Károľovi Tomášovie.
         Pobesedovať si trochu v nedeľu. I Károľ privykol naň. Neskôr ani nevedel byť bez neho, a
         keď Károľ neprišiel, navštívil ho sám. Rozdiškurovali sa o svete i o dedine. Oba sa hnevali
         na rychtára i na Eiseleho, nuž, zkresali ich vše a nenechali na nich vláska poctivého.
    </p>
    <p>
     — Jest mi ho za mudrca, celý Gábor — posmieval sa Károľ. — Slama mu trčí z ucha. Poznať
         sprostáka hneď, ako hubu otvorí.
    </p>
    <p>
     — Ba, zlodej je to, zbojník! — odľahčoval si Ďula.
    </p>
    <p>
     — To, čo ten vie, ťa naučím do mesiaca, Ďula môj. A ešte viac. Mám doma knižky, do roka
         môžeš latinsky vedieť. Donesiem ti. I historiu, čo kedy na svete bolo v starých časoch. Aj
         o starých zvieratoch mám knižku, čo žily na zemi ešte pred potopou sveta.
    </p>
    <p>
     Ďulovi zažiarily oči.
    </p>
    <p>
     A štúdium sa započalo. Ďula robil ako najatý v gazdovstve. Nevedel sa dočkať večera, aby
         sa bifľoval z roztrhanej zažlklej knižky latinské vety. Ba v nedeľu ich remzal celé hodiny.
    </p>
    <p>
     Prišiel Károľ.
    </p>
    <p>
     — Ako to hovoríš, ty chumaj! To sa povie takto! — Ešte si iba na osemnástej strane? To
         sa musíš inak činiť, kamarát!
    </p>
    <p>
     A Ďula sedel v knihách, čítal, remzal, bifľoval sa, zabúdal a plakával, keď mu to nešlo.
    </p>
    <p>
     Predminulej zimy Ďula ochorel. Dostal horúčku jakoby od prechladnutia, v noci počal
         blúzniť.
    </p>
    <p>
     Prechladol sa, boly presvedčené starostlivé tetky, varily mu zelinky a prikrývaly ho
         perinami. — Neboj sa, syn môj — tešila ho raz jedna raz druhá — sme pri tebe, nič ti
         nebude.
    </p>
    <p>
     Ďula se posadil a pozeral na ne nechápave.
    </p>
    <p>
     — História est vitae magistra. Gutta cavat lapidem non vi sed saepe cadendo. Errare
         humanum est. Dulce et decorum est pro patria mori — remzal chorý raz ľahostajne, inde zase
         so strachom, akoby zúfale vyslovovanými zariekačkami strašidlá od seba odháňal, hľadiac do
         kúta izby celý vyjavený.
    </p>
    <p>
     Zrazu zamĺkol, sklonil hlavu, zažmúril oči, a počal kričať s rastúcou náruživosťou:
    </p>
    <p>
     — Cum subit ilius tristissima noctis imago quae mihi supremum tempus in urbe fuit, cum
         repeto… repeto — zaúpel chudák žalostne.
    </p>
    <p>
     — Čo ti je, dieťa moje drahé? — počala ho hladiť teta… Daj pokoj tým knižkám, farár z
         teba nebude, veď máme role, horu, kone, voly…
    </p>
    <p>
     — Voly?! Kde sú naše voly?! Ukradol nám ich Gábor, ten zbojník!… rozpálený mládenec
         zahrozil zúrive päsťou.
    </p>
    <p>
     — Nemysli na voly, syn môj, už máme druhé.
    </p>
    <p>
     — Zabijem ho, živáňa, klamára! — chrčal pacient zachrípnutý.
    </p>
    <p>
     Zavolaly Károľa Tomášovie k chorému.
    </p>
    <p>
     Nepomohlo. Ten čudák skákal svojou latinčinou Ďulovi do reči, tak že ten skoro zúril.
    </p>
    <p>
     Volali k nemu doktora. Ale jednako to len skončilo tak, že ho museli zaviesť do
         blázinca. Šťastie ešte, že tam nemusel byť dlho. Polepšilo sa mu. Ba vrátil sa domov o
         dákeho polroka skoro celkom zdravý, iba tie plné líca trochu pobľadly a oči dostaly voľáky
         vážnejší, zduchovnelejší výraz.
    </p>
    <p>
     — Čo to tomu Ďulovi môže byť? — spytovali sa známi Károľa Tomášovie. — Nemal si ho do
         tých knih tak duriť. To je nie pre každého.
    </p>
    <p>
     Károľ sa počal uškŕňat.
    </p>
    <p>
     — Azda si len nemyslíte, že to od tých kníh? Ešteže! Tomu chybelo dačo inšieho. Tie
         staré tetky nešťastné, čo ho nechcely na krok z domu pustiť, to je nie pre takého chlapca.
         Čo chlapca, chlapiska, veď bol krv a mlieko, sily mal za troch. Triadvadsať rokov, a
         ženskej nevidel. To nemôže byť, to je proti prírode. I ten statok sa behá, keď príde jeho
         čas. A taký zurvalec má žiť ako kláštorná panna? A svet sa ešte čuduje, keď mu to udrie na
         modzog. Veru tak. Ja som to počul od zkúsených ľudí, i v knihách sa o tom dočítal.
    </p>
    <p>
     Ale Ďula, navrátiac sa domov, neukazoval mnoho smyslu pre Károľove rady. Ani sa s ním
         nekamarátil, ale robil okolo gazdovstva ešte usilovnejšie jako predtým. No, do mesta chodiť
         sa tiež naučil, v meste si dával šiť, i novú bričku si ztadiaľ objednal, i žlté remenné
         kamaše na nohy.
    </p>
    <p>
     Do tohoto zapadlého, ale hrdého zemianského hniezda naučil sa chodiť fešný peštianský
         major. Prvý raz zaviezol sa ta so Zoltánom Micsinayom. Cez vianočné sviatky. Bola sanica
         jaká už od rokov nie. Zoltán bol prišiel domov na vianočné prázdniny a pobehal so Šimonom
         celý kraj. Nevynechali ani Jamné.
    </p>
    <p>
     Zoltán tam celý pookrial. Kúzlom rozpomienok z bezstarostného detstva. To bol svet jeho
         chlapeckých snov, tie zemianské kúrie, s flintami a parohami na chodbe, s peknými koňami v
         maštali a starými žltými pergamentami s velikými jako dlaň pečaťami v pekných kvetovaných
         truhliciach. Pred kúriou v poli múraná krypta so zčernalou, kedysi červenou plechovou
         strieškou. V tomto srdečnom, prívetivom svete ubehly šuhajcovi nejedny letné vakácie pri
         lovení rybičiek a chytání rakov v potoku, rajtování na koni a strieľani do terča v sade.
         Veď rodinkoval sa tu s pol dedinou a koho neoslovoval krstným menom, toho nazýval báčim
         alebo tetkou. Tu bol vždycky vítaný, tu cítil sa vždy jako doma, veselý, jarý, medzi
         seberovnými.
    </p>
    <p>
     Prvý raz zaviezli sa k bývalému rychtárovi Gáborovi Žigmondovie. Treba začať s
         poprednejším človekom, aby sa neurazil. Bol to síce obyčajný ozembuch, bez škôl, bez
         vzdelania. Ale trochu spôsobov mal, nenadarmo sa kamarátil za onoho času so stoličnými
         úradníkmi.
    </p>
    <p>
     I revír mával s nimi do spolku. A revír drahý, preplatený. Gábor sa síce tešil, že tí
         siedmi platia revír vlastne za neho, lebo veď z neho beztak nič nemajú. Keď sa niekde čo
         ukáže, on im to cez týždeň vystrieľa, na nich toho v nedeľu skoro nič nezvýši; škoda tých
         brokov, čo nemilobohu vystrieľajú. Síce nemal z toho ani tak nijakého osohu. Stoličiarov
         síce okabátil o zverinu, ale však si to oni u neho odjedli. Žena sa mu za to niečo
         navyhúdala. Ale keď prišla nová návšteva, vyvárala, vypekala predsa len znovu, lebo veď jej
         lichotily galantné poklony úradníkov. Hneď sa cítila väčšou paňou.
    </p>
    <p>
     Keď prišiel Gábor po prevrate o rychtárstvo, moc mu tým na panstve neubudlo. Za vojny sa
         totiž pekne zmohol, veď bol skoro celý čas doma, stačil svoje obrobiť i so statkom si
         pokupčiť. Ba šťastie mu prialo ešte väčšmi. V druhom roku vojny zomrel voľakdesi v
         haličskom špitáli ťažko ranený jeho bratranec, Žiga Jamnický, starý mládenec, a majetok
         poručil Gáborovcom. A poručil celkom podľa predpisu, pred dvoma vojakmi-kamarátmi. Gábor to
         dostal do moci čoskoro. Síce ľahko bolo jemu, rychtárovi. K vôli nemu vec podurili.
    </p>
    <p>
     Svet v dedine mu, rozumie sa, závidel. Čo to toho Žigu len napadlo?! Veď s Gáborovci
         nebárs vychádzal, trebárs boli súsedia. Azda len nechodil Gáborovi za ženou? Ale, hlúposti.
         To mu skôr prirástli k srdcu, keď mu vše posielali balík do kasárne i na bojište, trochu
         výslužky zo zabíjačky, pár koláčov, kúsok klobásy, inokedy kus husy a pod. Ako čo by boli
         tušili, potvory, že sa ten chudák má tak skoro pominúť.
    </p>
    <p>
     Dedictvom po bratrancovi sa Gáborov majetok zdupľoval. Ale nielen to. Oba majetky boly
         vedľa seba, zem vedľa zeme, dom vedľa domu. Ba dom po Žigovi bol krajší, výstavnejší, jako
         celá stará Gáborova kúria. Nie nadarmo ju, neborák, Žiga staväl pred samou vojnou, hľadiac
         vybŕdnuť z víru divokého mládeneckého života do kľudného prístavu manželského šťastia. Nuž
         staväl pre iného.
    </p>
    <p>
     Gáborovcom udrelo dedictvo do hlavy. Hneď sa panskejšie zariadili, lepšie zaodeli. Gábor
         sa prestal s poniektorými biednejšími chalupníkmi súsedovať, ale počal na nich len s pleca:
    </p>
    <p>
     — No, čože ste mi, Kurhajec, doniesli?
    </p>
    <p>
     Tým väčšmi mu lichotila návšteva chýrečného Pešťana, sprevádzaného Zoltánom. Uvítal
         hosťov veľmi srdečne, ospravedlňujúc sa, že je nie, ako by sa patrilo, oblečený. A ono bol
         práve jako zo škatuľky. Zaviedol ich do izby a tam sa zadiškurovali. Šimon Kovács vedel
         obmedzenému ctižiadostivcovi hneď udrieť na pravú strunu. Spustil hotový chválospev na
         ctihodné zemianské kúrie, ktoré zachovaly cez búrky a otrasy života po celé veky najlepšie
         ducha voľnosti a vlastenectva, dobrých rodinných mravov a rytierskosti. Vypytoval sa Gábora
         na rodinný harmáles. Obzeral s dobre zahranou úctou vybľadlé rodinné fotografie a vypytoval
         sa na nastávajúcich dedičov rodových cností, takže uveličený Jamnický cítil sa v siedmom
         nebi. Potom nasledovalo prezeranie loveckých zbraní a trofejí. Kovács nezabudol pripomenúť
         Gáborovi, čo počul o jeho streleckom umení, o ruke, ktorá nikdy nechybí atď.
    </p>
    <p>
     Rozumie sa, nemohli si odpustiť ani koňskú maštaľ a psov. Ochotný zemän ich zaviedol i
         kúsok za humná, aby aspoň trochu zahliadli jeho role a polia.
    </p>
    <p>
     — Zemianske grunty boly a budú základom krajinskej politiky — počal major po výdatnom
         olevrante filozofovať.
    </p>
    <p>
     — Ako to? — bolo vidno otázku na udivených očiach Gáborových.
    </p>
    <p>
     — Poriadnu politiku môže robiť iba neodvislý človek. Háveď iste nie. Tá by najradšej
         brala z hotového, rabovala a pred nebezpečenstvom utiekla.
    </p>
    <p>
     — To vidíme aj u nás… pomáhal priateľovi Zoltán. — Háveď je samý socialista a komunista.
    </p>
    <p>
     — Skoro — prisvedčil Jamnický váhave.
    </p>
    <p>
     — Za uhorskú slobodu bojovali vždycky najviac zemäni, už či za Bocskaya, za Bethlena, či
         za Tököliho, Rákócziho, za Kossutha. Ba aj najskoršie proti Viedni. A nemať naši otcovia
         majetkov, boli by ľahko podľahli a roztrúsili sa za úradmi po svete.
    </p>
    <p>
     — Nuž, veď je tak — rozohrival sa dedinský zemän.
    </p>
    <p>
     — Keď zemianstvo schudobnelo, prišiel koniec uhorskej krajiny. Veru tak, pán Jamnický,
         židovstvo a sedľač má povahu otrockú, poddá sa, prispôsobní. A Žid? Ten bude slúžiť trebárs
         diablovi.
    </p>
    <p>
     — Len keď sa má pri tom dobre.
    </p>
    <p>
     — Tak je. Horšie je s uhorskou šľachtou. Tú chcú Češi zničiť. Najprv vzali majetky tým
         väčším a rozdelili tej hávedi. Do pár rokov to tá háveď prehajdáka, bude chcieť nové zeme.
         Komu vezmú? Zemänom. Teraz rozobrali majetky od 250 — 420 jutár. O pár rokov budú brať i do
         50 jutár.
    </p>
    <p>
     — Čo?! To azda len predsa nie! — vyvaľoval oči nabaláchaný Gábor.
    </p>
    <p>
     — Ale vezmú, budú musieť, aby zapchali ústa socialistom a komunistom — zamiešal sa do
         reči Zoltán.
    </p>
    <p>
     — Síce nejeden zemän predá majetok radšej sám. Každý neunesie toľké dane. A hrdlačiť iba
         na tú Prahu, to sa už nejednomu prejedá. A kto dosiaľ ešte ako tak dýcha, začne do
         dvoch-troch rokov tiež stenať. Dane ešte povýšia.
    </p>
    <p>
     — Človek nestačí platiť už ani dnes, každú chvíľu upomínajú, šeky človeku posielajú.
    </p>
    <p>
     — To je ešte nie nič. Bude horšie. Prídu exekúcie, licitácie.
    </p>
    <p>
     — A veď aj v našej dedine zapisovali poniektorým kravy, zrno zo štajramtu či od súdu.
    </p>
    <p>
     — No, tak vidíte… U nás je to práve naopak. Ktorý zemän mal málo, vzalo sa židom,
         mäsiarom a takým všelijakým a lacno sa mu predalo, najmä ak mal viacerých synov.
    </p>
    <p>
     — Neškodilo by.
    </p>
    <p>
     — A nejednomu zemänovi, čo bol na vojne, dal sa majetok trebárs zadarmo.
    </p>
    <p>
     — Ba ešte?!
    </p>
    <p>
     — Najmä, keď mal zavadzať doma bratovi alebo si bral chudobné dievča zo zemianskeho
         rodu. Aj rytiermi ich koľkých spravili. Tak ako voľakedy za starých dobrých časov. Veru,
         pán Jamnický, u nás v Maďarsku ešte zemianstvo platí. Tam sa nemôžu nad zemänmi rozťahovať
         všelijakí odkundesi jako tuná.
    </p>
    <p>
     — Čo má človek robiť? Čušať a poslúchať.
    </p>
    <p>
     — Ako sa vezme. U nás sú založené celé spolky, čo by chcely krajinu obnoviť.
    </p>
    <p>
     — Ako to, obnoviť?
    </p>
    <p>
     — Nuž, aby bolo ako predtým. Spolky majú na tisíce členov, zbrane, muníciu. Členovia sa
         cvičia v strieľaní…
    </p>
    <p>
     — Nuž, a? — počalo to Gábora zaujímať.
    </p>
    <p>
     — V príhodnú chvíľu sa voľačo stane. Tak ako je to dnes, tak to dlho nepotrvá.
    </p>
    <p>
     — Kto ho vie. Svet bude len vždycky poslúchať.
    </p>
    <p>
     — Alebo raz prestane, vzbúri sa. A keď sa vzbúri, zamieša sa do toho aj maďarské vojsko,
         aj Angličan, Talian a kde kto.
    </p>
    <p>
     — No, veď, mohlo by sa stať…
    </p>
    <p>
     — A celý tento vidiek môže zase patriť ta, kam predtým.
    </p>
    <p>
     Gábor Žigmundovie sa zamyslel. Dušou tiahol mu rad sladkých rozpomienok na bezstarostnú
         mladosť, na mládenecké nezbednosti, na zašlú rychtársku slávu.
    </p>
    <p>
     — A čo bude s tým delením zeme, čo tí Česi začali.
    </p>
    <p>
     — To nebude platiť, Gábor — rozohnil sa Zoltán. — To budú noví majitelia utekať s
         gruntov!
    </p>
    <p>
     — No, len aby!… Svet je sprostý. Pôjde s tým, kto mu niečo dá.
    </p>
    <p>
     — Bagáže sa nikdo nebude spytovať. Tá by už skrotla! — vyceril Šimon biele zuby.
    </p>
    <p>
     — A čo bude s tým naším handrbulcom tuná?!
    </p>
    <p>
     — Ach, ako s Eiselom? — porozumel Zoltán.
    </p>
    <p>
     — To sa nevie — riešil major vec diplomaticky. — To už rozsúdia súdy.
    </p>
    <p>
     — To bolo tiež zemianske. Nemalo by to zostať takému pangartovi.
    </p>
    <p>
     *
    </p>
    <p>
     Keď sa tretieho dňa vracal Zoltán so Šimonom vozmo do mesta, neprestávaly mu Gáborove
         slová o handrbulcovi vŕtať hlavou.
    </p>
    <p>
     Dedina Eiseleho nenávidí. Najmä zemäni ho nemôžu vystáť. Radi by sa ho zbavili.
    </p>
    <p>
     Čo by bolo s Eiselovci, keby sa voľačo somlelo?!
    </p>
    <p>
     Jedno je isté: Maďari by jim vrátili, čo im Česi zabrali.
    </p>
    <p>
     Ale, čo bude s Csekonicsovským dedictvom, o ktoré sa Eisele s grófskou rodinou už roky
         pravotí?
    </p>
    <p>
     Teraz za Čechov vyzerá to vraj pre Eiseleho dobre. V meste sa hovorí, že Eisele proces
         vyhrá a zdedí ohromné grófské majetky. Iba Jamnickovci o tom pochybujú. Nuž, ale čo tí tomu
         rozumejú. Smerodatná je iba mienka sudcov, advokátov.
    </p>
    <p>
     Čo bude s Eiselom, keď prídu Maďari?!
    </p>
    <p>
     Neprisúdia to súdy radšej grófskym príbuzným?! Maďarský súd chytí ťažko stranu Nemcovi,
         bývalému grófskemu sluhovi proti maďarským aristokratom.
    </p>
    <p>
     Dobre. Eiselemu zostane aspoň Jamné. Tam gazduje už roky, to mu dal gróf, kým ešte žil.
    </p>
    <p>
     Ale čo, keď mu príbuzní ani Jamné nenechajú a vysúdia ho zo všetkého?! Beztak bude
         Jamné, nebodaj, už zadľžené. Taký proces musí stať hrozné peniaze.
    </p>
    <p>
     Zoltána to chytalo za srdce. Svet chce ožobráčiť jeho drahú Manciku. Cítil, že jej musí
         pomáhať. Čo robiť?!
    </p>
    <p>
     Čo, keby sa Eisele pridal k povstaniu?! Zachráni tým majetok a ľahko ešte k nemu niečo
         privyzíska. Nemohol sa udržať, aby sa nespýtal Kovácsa:
    </p>
    <p>
     — Počuj Šimon!
    </p>
    <p>
     — Čo je? — prebral sa Kovács, rozvalený v koči z driemot, trhnúc nohama zakrútenými do
         teplej deky.
    </p>
    <p>
     — Čo s tým Eiselom, Šimon? Nenavštívime ho?
    </p>
    <p>
     — Aby sme si Jamnickovcov odradili? A čo s ním?! Nemčisko sa k nám beztak nepridá.
    </p>
    <p>
     — To sa nevie. Česi mu zabrali vyše polovice majetku.
    </p>
    <p>
     — Aha, známe to, kamarát, teba mrzí Mancika.
    </p>
    <p>
     Zoltán sa zapálil rozčulením.
    </p>
    <p>
     — S tým človekom to ťažko pôjde. Naši by mu mohli vziať, čo má, a dať zemänom alebo
         rodine.
    </p>
    <p>
     — Ako vziať?! Čo je jeho?
    </p>
    <p>
     — Ja neviem, kamarát. Možno, že nie.
    </p>
    <p>
     — A keby sa Eisele pridal k nám?
    </p>
    <p>
     — Hm, to by bolo inšie. Ale pochybujem, že by sme sa s ním zaplietli. Musíme hľadieť na
         dedinu… Ináče sa poradím s Jóžim Mihókom.
    </p>
    <p>
     — Musíš, Šimon, musíš toho človeka zachrániť!… Zoltán vzal Kovácsa za obe ruky.
    </p>
    <p>
     — Prosím ťa… chcel sa major vytiahnuť z veci. Až po chvíľočke pokračoval:
    </p>
    <p>
     — Možno by to šlo dáko zariadiť.
    </p>
    <p>
     — Ako?! — visel Zoltán na každom jeho slove.
    </p>
    <p>
     — Trebárs tak, že by sme získali pre vec Eiseleho až naposledy a tak, aby o tom nikto
         nevedel.
    </p>
    <p>
     — Vidíš! — vyšľahla v Zoltánovom oke iskra nádeje.
    </p>
    <p>
     — Jamnickovci by nemuseli zatiaľ o ničom vedieť. Tým by sa povedalo, že sa jednáme s
         Nemcom o horu… Neboj sa, kamarát, každej veci spôsob… Len aby mal rozum a dlho
         nešpekuloval.
    </p>
    <p>
     — Nebude!
    </p>
    <p>
     — Čo ty môžeš vedieť?! A čo, ak naši v Strahove nebudú chcieť s ním nič mať?… Teraz sa
         ešte nič nemôže vedieť.
    </p>
    <p>
     — Musíš sa za neho prihovoriť, Elemér, musíš! — šeptal Zoltán vrúcne.
    </p>
    <p>
     — Si ty len blázonko! — Kovács sa usmial. — A nezabúdaj moje meno.
    </p>
    <p>
     — Nezabudnem. Len to mi urob k vôli!
    </p>
    <p>
     — Uvidíme, čo sa dá. Ale teraz hneď sotva. Podívám sa voľaktorý deň do Tekova. Na
         faktorov sa človek nemôže spoľahnúť. Ten čas uteká! Hneď máme Nový rok. Fašiangy predo
         dvermi. Budeme sa musieť trochu rozobrať, aby sme neskysli.
    </p>
    <p>
     — Ach, ako ti závidím! A ja aby sa trápil pre Manciku a otravoval sa prednáškami!…
         vzdychal študent.
    </p>
    <p>
     — Si ty Zoltán, blázon! Bude ti vzdychať, keď je preň život najkrajší…
    </p>
    <p>
    </p>
   </div>
   <div type="chapter">
    <head>
     XIII
    </head>
    <p>
    </p>
    <p>
    </p>
    <p>
     Jamné počínalo sa stávať odrazu cieľom túžob mladého Zoltána Micsinaya. Už nechodil ta
         len ako do starého rodinného hniezda, ku ktorému sa viazalo toľko sladkých rozpomienok na
         jeho mladosť, bezstarostné letá rozpustilého šarvanca. A neupútala ho starosvetská
         zemianska dedina len tým, že k nej počínaly sa pripínať nové, smelé nádeje
         vyšnostrahovských vlastencov, robiacich zimničné prípravy na zlomenie jarma. Pre krúžok
         týchto nadšencov, tak blízky Zoltánovi (veď sám k nemu patril), dostávala neveľká dedina,
         schovaná za kopcom, zvýšený význam. Lebo veď mala sa stať oporným bodom povstaleckej akcie.
         Sám Kovács ju k tomu vybral, a najvážnejší ľudia s tým súhlasili. Povstanie musí mať predsa
         svoje organické stredisko. Bývalé župné, teraz okresné sídlo sa zaň naskrze nehodí, trebárs
         by aj väčšina občianstva s akciou súhlasila. Lebo v meste je posádka, četníci a čo ja viem
         čo. Ale získať a ozbrojiť v dedinke pod horou pár tuctov odhodlancov, získať obec celú, bez
         výnimky a zorganizovať okolo nej okolie, to už vyzeralo ináč. Keď budú mať Jamné, získajú
         ľahko desať iných zemianskych obcí. A sto-dvesto zemianskych statkárov shromaždí okolo seba
         ľahko tisíc, dvetisíc želiarov, sluhov a súsedov-sedliakov. Spolu s pár sto inteligentmi,
         železničiarmi a študentmi môže taký dobre vyzbrojený 2-3tisíchlavový sbor za noci ľahko
         odzbrojiť strahovskú posádku, povytrhovať koľajnice, pretrhnúť telefonné a telegrafné drôty
         a rozšíriť povstanie na desať-dvadsať okresov. Veď sa nebude zaháľať ani inde. A pomoc
         zpoza hraníc bude na porúdzi.
    </p>
    <p>
     Hej, nielen to rozpalovalo mladú Zoltánovu hlavu, kedykoľvek si na Jamné pomyslel. Jeho
         ta tiahlo niečo ešte mocnejšieho. Neraz sa pretúlal okolo vrbiny, vrúbiacej podmyté strmé
         brehy divokej rieky, celé hodiny, chodil po lúkach okolo cintorína i popod „Hôrku“ a na
         koniec pustil sa odhodlane hore brehom do parku a ku kaštieľu, rozochvený túžbou zazrieť
         dvoje zamatových hnedých očí.
    </p>
    <p>
     Inokedy čakával pri studničke v hájičku. Čakával na isto a predsa s tlčucim srdcom, v
         sladkej neistote, či jej nič nepríde do cesty.
    </p>
    <p>
     A pekná Manci prichádzala. Tíško, skoro tajomne, aby ju niekto nevidel, predierajúc sa
         húštinou a uchylujúc sa za biele brezy, zelené svrčiny, až zastala na čistinke pred
         studánkou, a junochové ramená rozovrely sa sladkou istotou, že budú môcť o okamžik sovrieť
         svoje blaho.
    </p>
    <p>
     To bývalo, keď vedela, že príde. Posielali si karty, on jej najradšej pohľadnice s
         peknými krajinkami, stromovím, kde mohol medzi jednotlivé kmeny a listie skrývať svoje
         háky-báky, ktorým iba ona rozumela a kde značilo: „v sobotu sa mi snívalo“ vlastne „prídem
         v sobotu“.
    </p>
    <p>
     Čosi-kamsi sa pošuškávalo i po dedinke, že tú staršiu slečinku zo zámku videl sa voľakto
         viesť s galánom. Držal ju vraj okolo pása, ona sa klonila k nemu. Pristalo im to, potvorám.
    </p>
    <p>
     Donieslo sa to čoskoro do uší aj rodičom.
    </p>
    <p>
     Statkár „na Hôrke“ zahorel hnevom.
    </p>
    <p>
     — Čo to má byť, Pavlína?! — osopil sa jednoho dňa na ženu. — Čo je to za Zoltána
         Micsinaya?! — otŕčal proti žene maľovanú pohľadnicu. — To je ten Pešťan, čo ste sa s ním
         sišli pri mori?
    </p>
    <p>
     Statkárka horko-ťažko vykoktala slovíčko na ospravedlnenie.
    </p>
    <p>
     — Karta je dávaná na poštu v Strahove. To je čudný Pešťan!… Počuj, žena, však je to
         Imrov Micsinayov syn z Vozočian?
    </p>
    <p>
     Statkárka zbľadla, netrúfajúc si odpovedať.
    </p>
    <p>
     — Tak, vy ma klamete?! A za mojím chrbtom sa slížete trebárs s mojím najväčším
         nepriateľom! A ty si myslíš, že ja dám svoje dieťa za syna toho galgana, toho živáňa, čo ma
         chcel z majetku vyhrýzť, čo celú dedinu proti mne podpichoval?! Svoje dieťa?! A on ma za
         pangarta vyhlasoval, vlastnú matku mi pred svetom povláčil! A jeho faganisko sa opováži
         okolo môjho domu obšmietať, na dcéru mi čihať! Uvidieť ho, zastrelím ho jako psa! — reval
         statkár celý bez seba od rozčulenia.
    </p>
    <p>
     — Kto ti na ňu číhá?! Pár zdvorilých karát… probovala Eiselová muža chlácholiť.
    </p>
    <p>
     — Ešte ma budeš klamať! Už ju celú omotal, oplan! Ľudia ich videli, keď sa viedli,
         nehanblivci! Moje dieťa sa tak zabudnúť!… Kde je? Vyšmarím tú guvernantku! To má byť
         výchova?!
    </p>
    <p>
     Statkárka mlčala, nechtiac muža daromne dráždiť.
    </p>
    <p>
     — Ty si všetkému vina! To si mi pekná matka! To si v tých kúpeľoch na ňu pekne pozor
         dávala! A či má byť moja dcéra vychovaná za sluhovskú dievku?! — narážal rozčulený Eisele
         na nízky pôvod svojej ženy.
    </p>
    <p>
     — Čo ten fagan s ňou len chce?! Zkaziť dievča, na posmech doniesť?! — sypel celý
         zachrípnutý.
    </p>
    <p>
     — Otec, maj rozum! Veď sa ti dačo stane! — chlácholila ho žena. — Či nesmie mladé dievča
         s mladým človekom prehovoriť?! Či na tom musí byť hneď niečo zlého?!
    </p>
    <p>
     — Nevyhováraj! Nie som taký prostý, aby som uveril! Taký zemianský holomok nemyslí na
         nič dobrého! Dievča chce sviesť, chalan oplanský! Ach, bože! a ja sa tak trápim! A trebárs
         je už všetko darmo!
    </p>
    <p>
     — Čo to hovoríš, otec! — zahorela statkárka rozčulením. — Sám chceš svoje dieťa tupiť?!
         Moje drahé dieťa, dobré, nevinné!
    </p>
    <p>
     — Pošli pre ňu! — vydychoval Eisele zťažka.
    </p>
    <p>
     Statkárka zazvonila.
    </p>
    <p>
     — Slečinka Mancika aby sem prišli! — rozkazovala vošlej slúžke. — Iste budú niekde na
         ľade so slečnou guvernantkou.
    </p>
    <p>
     Eisele sa hodil na diván, spustiac ubolenú, ustarostenú hlavu do dlaní.
    </p>
    <p>
     Tak biedny, opustený cítil sa v tej chvíli! Dušu zaliala mu ľutosť, mučivý žiaľ. Čo ho
         neprestane prenasledovať tá psia zemianska fajta? Vždy mu len bude život otravovať?!
    </p>
    <p>
     Že sa zmohol, že sa vyšinul?! Nuž, a prečo pri cigánoch, kartách premárnili celé
         majetky; sháňali sa za mandátmi, za hodnosťmi, nafukovali sa jako žaby, kým nepraskli.
    </p>
    <p>
     Akoby neboli závideli jemu, synovi chudobného drevorubča z horskej nemeckej dediny, keď
         sa dostal do ich dediny na najväčší, 750-jutrový majetok.
    </p>
    <p>
     Hej, žralo ich to, ozembuchov, že sa šťastie usmialo raz i na statočného grófskeho
         mládenca. Jeho príchod do hrdej zemianskej dediny zdal sa im hotovým výbojom. Že sa
         chudobný Nemec zmocnil najväčšieho zemianskeho majetku v dedine, to pociťovali jako krvavú
         urážku, pokorenie. Shrabol majetok krásny, čo patril kedysi Jonášovi Jamnickému, ktorý
         býval v stolici vicišpán a ktorého jeden syn sa stal predsedou kúrie a druhý ablegátom. Dom
         viedli, rozumie sa, panský. Repräzentácia, štúdie synov stály mnoho. Dlžoba pribúdala za
         dlžobou. Po otcovej smrti predali dedičia majetok i so zámkom, vypínajúcim sa hrdo nad
         dedinou. Kúpil ho Eiseleho pán, brezinský gróf Štefan Csekonics, nie pre seba, ale pre
         svojho bývalého mládenca Franciho Eiseleho. Kúpa či dar prekvapila svet tým skôr, že gróf
         bol skupáň rozhlásený po celom okolí.
    </p>
    <p>
     Hej, narobili sa mu tí zemianski živáni priekory! Eisele pocítil v hrdle horkosť ako žlč
         ešte i teraz, keď sa na to rozpomínal. Keď sa nasťahoval do zámku, bolo prvé, že našiel
         skoro každý druhý oblok vybitý. Lavičky cez jarky a priekopy boly postrhaváné, brána
         natrená hnojom. A od tých čias nevychádzal z mrzutostí so súsedmi. Rozorali mu cestu,
         vedúcu cez obecné pole, aby sa nemohol dostať so záprahom na lúku. Potrávili mu ryby v
         rybníku gebuľou, odstrelili mu dvoch najkrajších psov. Koníčaťu prerazili zadnú nohu, keď
         zabehlo ktorémusi z nich do lucerny. Krávu mu orútili tak, že zmetala. Na jednom ostredku
         sožal raz viacej kúkolu, jako žita. Bolo to tiež len ich maslo. A na novom majetku sa ešte
         ani dobre neohrial, už mu zhorela šopa. Ešte, že sa včas oheň zbadal a zahasil. Lebo veď
         bolo zrejmé, že ho chceli vypáliť celého. O cesty a mosty mal s tými sedmoslivkármi každú
         chvíľu spor. Raz mu zajali husy, inokedy barance. A v hore sa mu napáchali škody, že toho
         bolo už vyše práva, navytínali sa smrčkov, dubcov, svrčín. Ba začali to, jako sa zdá, ešte
         pred jeho príchodom. Aspoň z tých dvoch krásnych orechov pred zámkom jeden čoskoro uschol a
         druhý raz vietor vyvrátil, ale na pni bolo vidno, že bol podrezaný.
    </p>
    <p>
     A nielen, že mu robili ustavične priekory, protivne a škodu. Ale potupiť, pošpiniť ho
         hľadeli. Nešlo im do hlavy, jako mohol starý gróf, chýrečný skupáň, darovať svojmu bývalému
         mládencovi panstvo. Hľadali vysvetlenie. A keď hľadali márne, vymysleli si ho. Obvinili
         jeho matku, že mala niečo s grófom. A jamnické panstvo vyhlásili za dar starého rozkošníka
         záletnici či vlastne jej pangartovi, Francimu.
    </p>
    <p>
     Hej, ako ho tá surová urážka či klebeta žrala, pálila! Eisele sám, vezmúc si rodičov na
         starosť k sebe do Jamného, sa postaral, aby sa o príčine jeho obľúbenosti u nebohého grófa
         dozvedel svet niečo iného. Musela to rozchýriť sama Eiseleho matka. Počalo sa aspoň
         hovoriť, že Franc zachránil vraj na cestách v cudzine svojmu pánovi život, keď sa kúpali v
         ktoromsi jazere a gróf dostal do nohy kŕč. Vravelo sa tiež, že v Egypte dostal gróf, dokiaľ
         to s tou jeho chorobou ešte nebárs dobre vyzeralo, prudké chŕlenie krvi. Nebyť na blízku
         Franca, ktorý dal pánovi hneď zapiť prášok a dákusi medicínu a skočil ešte v noci pre
         doktora, bol by vraj gróf býval ztratený. Na také služby sa veru tak ľahko nezabúda.
    </p>
    <p>
     No, v tento výklad grófovej štedrosti uverila najviac iba čelaď a chudobnejší sedliacky
         a robotnicky svet. Zemäni si húdli svoje a videli v Eiselem iba grófskeho pangarta.
    </p>
    <p>
     Hej, zpríkrily Eiselemu v tom Jamnom život tie psie kože! Narobily mu škody, protivne,
         že by neraz bol najradšej všetko zapľuval, predal a viac sa na to živáňske hniezdo ani
         nepodíval.
    </p>
    <p>
     Ale nebožtík gróf, ten mu to vedel vše rozvraveť. Doviezol mu peňazí, poslal mu zrna na
         siatie, plemenice, prepustil mu svojho kasnára a so dvoch bírešov, poslal pár volov, a
         Franci se prestal opúšťat a pustil sa s novou chuťou do gazdovania.
    </p>
    <p>
     Až keď gróf, jeho dobrodinca, zavrel oči na večnosť, pocítil Franci, jaký je opustený.
         Najväčšmi cez vojnu, keď mu počal svet kradnúť, čo mohol, ako divý. Ba, rychtár Gábor
         Žigmondovie nemal pokoja, dokiaľ ho nevypšikal na vojnu. Darmo si podal 46ročný statkár ako
         majiteľ väčšieho majetku žiadosť o prepustenie z vojny. Na nešťastie poslal ju slúžnovský
         úrad rychtárovi obce k posúdeniu. Rychtár posúdil žiadosť nepriaznive. Napísal, že Eisele
         gazduje zle. Ale kasnára a bírešov ma dobrých; bude lepšie, keď bude narukovaný, aspoň sa
         im nebude do gazdovania miešať, keďže sa do toho i tak nerozumie.
    </p>
    <p>
     Eisele sa o tom dozvedel od pisára zo slúžnovskej. A nielen to, ale i to, že to nevyšlo
         z Gáborovej hlavy. Veď kdeže by aj. Gábor bol predsa dosť prázdna hlava, kdeže by sa ten
         bol na to zmohol! Aj úradne veci mu musela žena vybavovať. Ale sišiel sa v slúžnovskej s
         Imrichom Micsinaym. Ten mu to musel poradiť, tá duša diabolská!
    </p>
    <p>
     Áno, ten starý farizej!
    </p>
    <p>
     Krv Eiseleho zpenila sa hnevom. Veď ten starý pokušiteľ neštval proti nemu po prvý raz.
         Nahuckal sa ten Jamnikovcov proti nemu hneď vtedy, keď prišiel do Jamného. Ľahko mu bolo
         huckať tú fajtu, veď mal z nich ženu, blízku príbuznú dogazdovavšieho Jonáša Jamnického,
         ktorého majetok kúpil pre Eiseleho gróf.
    </p>
    <p>
     Hej, nahuckal sa proti nemu celú obec. Proboval ho zničiť i za vojny. A keď sa im to
         nepodarilo, chce potupiť jeho syn teraz jeho dieťa.
    </p>
    <p>
     A či ju má ozaj rád?!
    </p>
    <p>
     Nie nesmie byť jeho, nesmie ho olúpiť o najdrahší poklad potomok tej zlorečenej fajty.
         Nie, nesmie zahorieť láskou k synovi jeho najväčšieho škodcu jeho drahá dcéra!
    </p>
    <p>
     Nesmie! Nedovolí jej. On jej napraví hlavu, on ju nakriatne!
    </p>
    <p>
     *
    </p>
    <p>
     Vbehla do izby s pružnosťou gazely, s jasnou tvárou, očima žiariacima šťastím. Matka sa
         odvrátila k oknu, chcejúc zakryť svoje vzrušenie. Pekná černovláska rozhliadla sa po izbe,
         kto ju to volá, keď utkvel jej pohľad na rozrušenej tvári otcovej. Zarazila sa, pocítiac
         ľutosť, hneď však podišla k nemu, dotkla sa ho nežnýma rukama a ozvala sa zvonivým hláskom:
    </p>
    <p>
     — Čo rozkážeš, apa?
    </p>
    <p>
     Zachvel sa rozčulením a uhol sa pred ňou, aby priveľmi nezmäkol od dotyku svojho
         najdrahšieho decka. Zachmúril čelo a zastenal:
    </p>
    <p>
     — Čo to máš s tým Micsinaym, ľahkomyseľnica?! Po hájoch sa budeš vláčiť s cudzím
         človekom, rodičom za chrbtom, há?!
    </p>
    <p>
     — Franci! — zaupela statkárka boľastne, trpiac za dcéru.
    </p>
    <p>
     Dievča ustúpilo o krok, zapýrilo sa až po uši, sklonilo hlavu a počalo horko plakať.
    </p>
    <p>
     — Už ťa svet po dedine roznáša. Takej hanby sa musím dožívať od svojho dieťaťa?! Azda si
         sa len… statkárovi uviazlo slovo v hrdle.
    </p>
    <p>
     — Apa!… vykríklo dievča, a oči jej zasvietily urazenou hrdosťou divoko. Ale práve tá
         urazená hrdosť bola balzamom na zjatrené otcovské srdce Eiseleho. — Veď tak, dieťa moje —
         zašeptal trochu spokojnejšie, a mäkká rodičovská náruč sa rozvierala. Sklonila do nej po
         krátkom váhání hlavu.
    </p>
    <p>
     — Aký si ty, apa! — dohovárala vyčítave. — Zlý, nemáš ma rád, keď tak môžeš hovoriť —
         prechádzala do tónu skoro mazlavého.
    </p>
    <p>
     Vinul dcéru k srdcu, skoro uspokojený. — A prečo si s ním chodila, prečo si nám robila
         žiaľ?!
    </p>
    <p>
     — Keď — keď ho… mám ra-da! — vykoktala to do otcovej vesty, uľahčujúc si slzami.
    </p>
    <p>
     — Nešťastné decko! Syna môjho vraha, najväčšieho nepriateľa? — vzrušil sa statkár znovu.
    </p>
    <p>
     Oči plné sĺz zadívaly sa na otca nechápave.
    </p>
    <p>
     Počal jej stručne vysvetľovať, čo vytrpel od Jamnikovcov za tých jedenadvadsať rokov, čo
         je tu. A najviac od Imricha, ktorý príbuzných podhuckával.
    </p>
    <p>
     — Nesmieš s ním nič mať! Podívať sa nesmieš viac na neho! — zakazoval s náruživou
         prísnosťou.
    </p>
    <p>
     — Nesmieš, dieťa moje, nesmieš! Pán Boh by ťa musel skárať!… Zmárnil by som toho
         galgana!
    </p>
    <p>
     Neodpovedala, iba sa odvrátila, dusiac v sebe krutý žiaľ.
    </p>
    <p>
    </p>
   </div>
   <div type="chapter">
    <head>
     XIV
    </head>
    <p>
    </p>
    <p>
    </p>
    <p>
     Na chodbe, vedúcej ku kancelárii advokáta dra Mihóka ozvaly sa kroky. Voľakto jakoby sa
         blížil a pred samými dvermi zaváhal. Potom sa ozvalo klepanie na súsednej kancelárii, a o
         chviľku uvádzal pisár k drovi Mihókovi počerného človeka, odeného v dlhý raglán neurčitej
         žltozelenavej barvy, obutého v ťažké, nebárs foremné topánky, čo klepaly na každom kroku.
    </p>
    <p>
     Pisár sa vzdialil, advokát vstal a uprel oči na príchodzieho, ktorý popošiel trochu k
         nemu a zastal pri stole. Nepoznával ho.
    </p>
    <p>
     — Prajete si?
    </p>
    <p>
     — Nepoznaváte ma, pán doktor? Varga Pišta — predstavoval sa. — Mal som s vami česť už
         dva razy. Ale nebojte sa, neprišiel som o žiadnu podporu. Chvalabohu, držím sa… S
         dovolením! — sadol si na stoličku bez ponúknutia.
    </p>
    <p>
     Advokát si sadol proti nemu. Áno, je to ten istý. Keď ho videl prvý raz, vyzeral suchý,
         smrteľne bľadý, oči zimnične lesklé, jako suchotinár v posledných týždňoch. Predstavil sa
         jako spisovateľ Varga Pišta a čudoval sa, keď mu on, Mihók, odpovedal, že takého
         spisovateľa nezná. Potom však vyrukoval hneď s tým, že je vo veľkej biede. Od rána vraj —
         bolo to popoludní — ešte nič nejedol. Potreboval by aspoň 200 korún, kým dostane nejaké
         honoráre za rukopisy. Keď videl, že advokát nesiaha na tobolku, hovoril o 6o, nakoniec
         aspoň o dvadsiatich korunách, vyratujúc vidiecké plátky i košické denníky, do kterých vraj
         prispieva.
    </p>
    <p>
     Vyhováral sa, že mu nemôže pomôcť a nechal ho odísť bez slova útechy. Varga odchádzal s
         výrazom tak zúfalým, že si advokát sám robil potom výčitky, že ho predsa len nemal tak
         odbyť. A ešte k tomu spisovateľa. Vyzerá síce náramný začiatočník. Knihu žiadnu nespomínal,
         iba pár besedníc. Priznáva sa celkom otvorene, že sa venuje iba spisovateľstvu. Úbohé,
         naivné dieťa, trebárs vyzerá už aspoň 25 — 28 ročné. K takej dráhe treba ohromná odvaha. A
         tak sa zdá, nestačí ani tá. Treba i trochu groša, telesného zdravia… Zamyslel sa nad ním.
         Aby si, chudák v zúfalstve niečo neurobil! Čítajúc noviny, vše tŕpol, aby sa nedočítal
         drobničky: „Zúfalec“ atď.
    </p>
    <p>
     O pár mesiacov sa dočítal v miestnom plátku, že polícia zadržala Vargu Pištu a ešte
         voľákeho Rusa preto, že predávali pred stanicou voľáky komunistický leták. I on ho dostal —
         poštou. Veľmi divoké, ale zaujímavé veci popísané na štyroch malých, hektografovaných
         stránkách.
    </p>
    <p>
     Tak, ďaleko sme zabŕdli od spisovateľstva! — pomyslel si. — Miesto besedníc, rozprávok
         bolševické fráze. Nevytrvali sme dlho.
    </p>
    <p>
     Jednoho dňa prišiel milý Varga ošumelý, skoro otrhaný, s dlhou čiernou bradou. Skoro
         jako dáky pustovník. Prosil ho, aby ho odporúčal do Kazinczy köru. Potrebuje vraj podporu,
         lebo sa musí horko — ťažko pretĺkať, kým prerazí jako spisovateľ.
    </p>
    <p>
     — Píšete ešte? — spýtal sa ho prekvapený vytrvalosťou nenapraviteľného snilka.
    </p>
    <p>
     — Píšem.
    </p>
    <p>
     — Nepáchate bolševické brožúry?
    </p>
    <p>
     Varga sa usmial skoro sebavedome. — To bolo iba pre zárobok. Nemal som čo jesť. A
         vynieslo mi to pár stovák.
    </p>
    <p>
     — Nesedeli ste?
    </p>
    <p>
     — Čo by sedel! Zaviedli ma na polícíu a tam som musel sľúbiť, že už nebudem také veci
         písať. I brožúr nám sobrali so päťdesiať. Chvalabohu, boly už všetky predané. Predávali sme
         ich aj v Nových Zámkoch, Leviciach. Tak, pán pravotár…
    </p>
    <p>
     — Áno, ten Kazinczy kör. Tak vám napíšem pár riadkov. Ale musíte ukázať pár tých svojich
         besedníc.
    </p>
    <p>
     — Mám ich so pár sebou.
    </p>
    <p>
     *
    </p>
    <p>
     Teraz ho má tu zase pred sebou. Živého, ba, jako sa zdá, zdravšieho jako predtým. I
         veselšieho.
    </p>
    <p>
     — Vidíte, pán doktor, my sa nebárs často vídame. Viem, že ste sa nezaradovali, keď ste
         ma zazreli. Ale nerobí nič. Nechcem žiadnu podporu. — Počkajte, — vytiahol z bočného vrecka
         viržinku. — Môžem si zapáliť?
    </p>
    <p>
     — Ale zapálte!
    </p>
    <p>
     — No, tak. Mne sa takto lepšie diškuruje… Tak vidíte, držím sa. Ošatil som sa, zaobul.
         Aj peniaze mám. Podívajte sa! — usmievavý počerný chlap s fúzikmi a vyholenou bradou uprel
         lesklé oči na advokáta, vyťahajúc z vrecka dve zelené stokoruny. Nemal na ne tobolku.
         Vkladal ich nazad do vrecka raglánu s natrhnutým futrom jako kus papieru. Urobil so tri
         puky. — Pán pravotár, ja nechcem od vás dnes peniaze. Chcem voľačo viac.
    </p>
    <p>
     — Čo takého?
    </p>
    <p>
     — Hneď, pán pravotár, hneď. Najprv ma musíte vypočuť… Nemyslite si, že sa k ničomu
         nehodím, že sa do ničoho nerozumiem. Viem, čo sa u nás robí. Poznám už skoro všetky strany.
         Nehanbím sa za to. Som Maďar a Maďar zostanem, kalvínskeho rechtora syn. Behal som s
         Csánkim a Békefim. Keď zem, tak zem, aj Maďarom treba zem. A keď som videl, že je to iba
         humbug, pracoval som pre komunistov.
    </p>
    <p>
     — Pre komunistov?
    </p>
    <p>
     — Áno, tak je. Keď to má prasknúť, nech to praskne. Najprv podraziť nohy českej
         buržoasii.
    </p>
    <p>
     — Nesmysel.
    </p>
    <p>
     — Potom buržoastickej republike.
    </p>
    <p>
     — Netárajte!
    </p>
    <p>
     — Počkajte, pán doktor. Myslel som si to. Dnes už nemyslím.
    </p>
    <p>
     — Rozkmotrili ste sa s komunistami?
    </p>
    <p>
     — Tak trochu. Ale to je vedľajšie. Hlavná vec, presvedčil som sa, že nevykonajú nič.
         Škoda im veriť. Ja som to inak chápal, ako oni.
    </p>
    <p>
     Advokáta počal hosť zaujímať. Je to bezcharakterný dobrodruh, prebehajúci od strany ku
         strane? Či naivný bohém, ktorému ani jedna strana nevyhovuje, ktorý ustavične hľadá niečo
         nového?
    </p>
    <p>
     — Ako ste to inak chápali?
    </p>
    <p>
     — Viete, spravednosť, bratrstvo. To žilo vo mne už dávnejšie. Ja som si zamiloval
         ruských spisovateľov.
    </p>
    <p>
     — Dobre píšu.
    </p>
    <p>
     — Áno, vy poviete: dobre píšu. Ale ja som to hltal. Pre mňa to bolo sväté písmo. Ja som
         vedel plakať nad takou knihou… Viem, nemáte času, ste netrpelivý. Ale počkajte, pán doktor.
         Nemysliete furt iba na peniaze, na zárobok. Sú ešte krajšie veci na svete. Znáte tú
         rozprávku o dvoch zlodejoch od Dostojevského?
    </p>
    <p>
     — Neznám.
    </p>
    <p>
     — No, vidíte, a mali by ste znať. Počkajte, je to pekná vec. Mne sa len tak hocičo
         nezapáči. — Oči vagabundove se smialy, žiarily spokojnosťou; rozťahoval sa, živo
         gestikuloval, ba i buchol päsťou na stôl. — Tak pásol mužík v lese kone a zaspal. Zbadali
         to dvaja zlodeji. Ukradneme mu ich — pomysleli si —. Predáme, pomôžeme si, najeme sa,
         zašatíme, beztak sme sa už mesiac poriadne nenajedli. Ale tu jeden z nich — pekná vec je
         to, pán doktor. Počkajte, teraz príde to najlepšie. Nie je zlodej ako zlodej, hehehe! No,…
         viete, ja som dnes trochu veselý… hehehe, vy už rozumiete.
    </p>
    <p>
     Aha, tak predsa, podnapilý, pravda — uvedomil si advokát, ktorého vec už prestala baviť.
    </p>
    <p>
     — Tak ten jeden, — bol to chudák, chorý človek, suchotinar — si pomyslí: Dobre, my ti
         vezmeme kone. Ale čo, ak je to tvôj jediný majetok?! Kto vie, či si tiež nie chudák, môžeš
         mať doma ženu, deti. Čo si počneš bez koní?! — Nie, nedám sa na to — rečie kamarátovi. —
         Chudákovi nevezmem. — A neukradol mu kone. A ten tulák nemal čo do úst vraziť.
    </p>
    <p>
     — No, tak čo s tým?
    </p>
    <p>
     — Čo s tým? Hej, pán pravotár, pamätáte sa, jako ste ma po prvýraz odbili? Nepomohli ste
         mi, trebárs som ten deň nejedol. Pre vás som mohol trebárs zdochnúť. Nemali ste pre mňa
         kúska citu, ani toľko jako ten ruský zlodej. A ja som Maďar ako vy. Lenže vám to vynáša a
         mne nie.
    </p>
    <p>
     — To sú hlúpe reči.
    </p>
    <p>
     — Nie, pán doktor, žiadne hlúpe reči. Odstrčili ste ma. No, ale nič za to. Ja som tu
         zase. A dnes chcem od vás viac.
    </p>
    <p>
     — Čo? No, hovorte!
    </p>
    <p>
     — Miesto.
    </p>
    <p>
     — Miesto?!
    </p>
    <p>
     — Áno, existenciu. Nebojte sa, papuľu mám dobrú, hlúpy som nie. A v ľudoch sa tiež
         vyznám.
    </p>
    <p>
     — Aké miesto chcete?
    </p>
    <p>
     — Slušné miesto, pri novinách, v kancelárii. Ale najradšej agitovať.
    </p>
    <p>
     — Pre kresťansko-socialistickú stranu?
    </p>
    <p>
     — Trebárs. Ale najradšej za tú novú akciu?
    </p>
    <p>
     — Akú novú akciu?!
    </p>
    <p>
     — Čo organizuje Šimon Kovács z Pešti a vy, a ostatní.
    </p>
    <p>
     — Hospodársku akciu? Samáciu bánk, fabrík?
    </p>
    <p>
     — Pán doktor, nebojte sa ma! Predo mnou to chcete zapierať!
    </p>
    <p>
     — Vyprošujem si upodozrievanie! Ako sa to opovažujete so mnou hovoriť!… advokát vstal
         rozhorčený so svojho miesta. Ale kľud a úsmev vagabunda ho pomýlil.
    </p>
    <p>
     Varga zostal sedieť. Ozval sa s pocitom divnej prevahy:
    </p>
    <p>
     — Utíšte sa, pán doktor! Na mňa netreba kričať. Ja viem o všetkom, viem, čo sa chystá.
         Som Maďar a chcem pomáhať.
    </p>
    <p>
     — Viesť fabriku, banku? Nie ste predsa žiadny odborník.
    </p>
    <p>
     — Odborník?! — rozosmiaty počerný chlap v ošuchanom mantli uškľabil sa posmešne. —
         Agitovať viem, a nebojím sa ani… ani povstania.
    </p>
    <p>
     — Čo to tárate za klebety! Hanbite sa!
    </p>
    <p>
     — Nie, nehanbím sa, pán pravotár. Chystajú sa veľké veci. Ja chcem byť tiež pri tom.
         Potrebujete ma, či ma nepotrebujete?!
    </p>
    <p>
     Advokát zbľadol rozčulením. Ale hneď zapálil si cigaretu a počal sa prechádzať po
         kancelárii. Vyhodiť ho? Odovzdať polícii? Či mu vyhovieť? Huncútsky človek! Takí ošuchaní,
         hladní galgani bývajú všetkého schopní. Vše fľochnul jedným okom na stoličku, kde krčila
         sa, zpolovice zahalená modravým dymom, tmavá postava. Z modravých obláčkov zasvietilo dvoje
         lesklých čiernych očí. Oči fanatika odhodlaného na všetko, oči dravca, pred ktorým sa treba
         mať na pozore. Ako ho zlomiť?! Vykopnúť ho? vyfliaskať? žalovať? Nie, to sú na takú potvoru
         slabé zbrane. Musí mu vyhovieť, či nemusí? Všetka mužná hrdosť sa v advokátovi búrila. Čo s
         ním? Pustiť ho preč? Rizkovať hlúpe, nebezpečné veci?! Pre svoju urazenú osobnú hrdosť?!
         Krv sa v ňom búrila, líca a uši blčaly ohňom.
    </p>
    <p>
     — No, tak, pán pravotár. Bude niečo? Chcete ma? —
    </p>
    <p>
     Advokát musel napnúť všetky sily, aby sa ovládal. Dlaňou ľavej ruky zakryl horúce čelo,
         zaťal zuby a o chvíľočku preriekol pomaly, ticho, ale určite:
    </p>
    <p>
     — Vezmem vás… Zostaňte! Predbežne budete pracovať v mojej kancelárii.
    </p>
    <p>
    </p>
   </div>
   <div type="chapter">
    <head>
     XV
    </head>
    <p>
    </p>
    <p>
    </p>
    <p>
     Vo Vyšnom Strahove ožil všetek dámsky svet. A počal závidieť, vysudzovať.
    </p>
    <p>
     Pekný Šimon počal vraj chodiť s doktorovou Kelemenovou. A keby len chodiť. Ale
         pečený-varený je u nich. Chodievá pre ňu na ľad. Inokedy idú zase na moderne tance — mávajú
         osobitné hodiny, oni dvaja a Mihókovci — alebo na prechádzku. Veď keby len to. Ale ona sa
         chová celkom nestydate. Nedávno ich videl voľakto, jako sa pred parkom bozkali. Áno, na
         ulici. A to sa vraj ona na ten bozk zastavila. Síce horky jej bozk. Cukrovali sa chvíľu
         jako hrdličky. Trafiť sa na to deti, to by sa mali rodičia nepočúvať všetečných otázok.
    </p>
    <p>
     Onedlho bolo zase počuť, že Kovács počína zachodiť k Veleczkovcom. No, veď to známe.
         Mužskí si potykajú, kamarát sem, kamarát tam, a ono je to všetko iba huncútska zámienka.
         Lebo veď návštevy pána generálneho direktora platia pani pravotárovej. Nenasytna ženská!
         Vždy novú a novú obeť si vyberá. Keby to ešte dákeho hladného fičúra, jako tých predošlých,
         nuž, vzal to parom! Ale takto, skoro verejne nastaviť siete na takého človeka, to je predsa
         trochu moc. Či by si ho nezaslúžilo skôr niektoré poriadné mladé dievča z dobrej rodiny?!
    </p>
    <p>
     A neboly to iba prázdné klebety, čo sa hovorilo o stykoch pekného majora so strahovským
         dámskym svetom. Krásny Pešťan bol strahovskými vílami ozaj obletovaný.
    </p>
    <p>
     Nénika Rissányička sa nemohla na to dívať.
    </p>
    <p>
     — Zjesť ho idú, nehanblivice nehanblivé! A trhaly by sa oň. Veru tak, vydaté ženské! Či
         to bolo pred tým také veci slýchať? Jemu sa vraj páči skôr Veleczká, ale notárka si ho
         nechce dať, nehne sa od neho. Každú chvíľu mu vraj zalepené karty po slúžke posiela, na
         obed ho k nim volá, výlety vymýšľa. A jeho by to zase tiahlo skôr k tej mudrlantke.
         Uvidíte, že sa tie ešte škarede pohnevajú — odľahčovala si štebetavá pani, žena menšieho
         úradníčka pred kamarátkami.
    </p>
    <p>
     — No, on azda bude mať rozum — utešovala sa, — vymotá sa z osídiel tým mantragám a
         zaľubi sa do mladého dievčaťa.
    </p>
    <p>
     — Ba, veď už vraj i počíná zachodiť na koči do Chabadova. Minulú nedeľu tam vraj bol —
         ozvala sa ktorási súsedka.
    </p>
    <p>
     — Čo nepoviete, duša moja?! — čudovala sa nénika Rissányička.
    </p>
    <p>
     — To jako do Holányich? Veď fajn dievča tá Iréna, ale trochu muňka, ústa to nevie
         poriadne otvoriať, usmiať sa na mužského.
    </p>
    <p>
     — No, a Szenesovci sa vraj tiež držia na neho.
    </p>
    <p>
     — Akože by nie. Veď on ho prvý vítal, keď sem prišiel. A potom spolu gšeftujú, vše býva
         u nich na večeri. Nuž, a pasovala by k nemu tá Erna, s tou by už ozaj vyženil.
    </p>
    <p>
     — Keby nebola židovka — rozhodovala nénika Rissányička autoratívne.
    </p>
    <p>
     — Veď áno, keby — — —
    </p>
    <p>
     — Keby to bol iný, nepoviem. Ale Kovács nemôže niečo takého urobiť. Na neho sa díva
         svet. Čaká sa niečo od neho. To by sa zakopal.
    </p>
    <p>
     — Tak mu predsa len tá Iréna prischne.
    </p>
    <p>
     — Pochybujem. Tá je nebárs na zaľúbenie. A potom, ten iste vyššie rúbe. Tak nejakú
         komtesu, to by ešte vzal.
    </p>
    <p>
     *
    </p>
    <p>
     Ale nech vysudzovaly mamy a tetky krásneho Šimona jako chcely, dievčaťom neprestával byť
         ideálom, trebárs im nebolo priané vyzkúšať na ňom účinnosť svojich snivých, roztúžených i
         svodných pohľadov. Keď objavil sa na strahovskom korze, vpíjalo sa do neho plno ženských
         očí, rozvlnila sa túžbou nejedna dievčenská hruď. Najväčšmi obdivovaly jeho ohnivé čierne
         oči. Ach, tie by vedely hypnotizovať, keby chcely, i bez monoklu, ktorý si osadzovaly do
         pravého z nich s koketnosťou takrečeno vrodenou.
    </p>
    <p>
     Keď videla ho tak otvárať, oblečeného v elegantný kožuch, okno svojej izby v prvom
         poschodí hotelu, nemohla sa Málika Rissányich, statná modrooká blondýna rozvinutá jako ruža
         v plnom rozkvete, zdržať, aby ho neoslovila.
    </p>
    <p>
     — Čo tak zamyslený, pane Šimon? Kam ste sa to zadívali?! — upozornila ho zvučným,
         lichotným hlasom na seba, premôžuc na chvíľu ostiechavosť.
    </p>
    <p>
     — Á, ruky bozkávám, slečna Málika, — spamätal sa. — Prepáčte, že som nezbadal.
    </p>
    <p>
     — Ach, pane Šimon! — zaznievalo to zdola. — Chcela by som vám niečo povedať a nesmiem: —
         Vy ste taký, vážny, nevšímavý, jako by nás ani na svete nebolo — vyhŕklo to z nej. Ale už i
         odbehla, nevyčkajúc ani účinok svojich slov, či súc presvedčená, že galantný krásavec sa
         rozbehne za ňou.
    </p>
    <p>
     Ale márne stíšila pred tretím domom krok. Peštiansky rytier sa, jako sa zdalo, ani nehol
         s miesta, zachovajúc sa tak skoro urážlive.
    </p>
    <p>
    </p>
   </div>
   <div type="chapter">
    <head>
     XVI
    </head>
    <p>
    </p>
    <p>
    </p>
    <p>
     Margita Veleczká precítla posledné mesiace jakosi k novému životu.
    </p>
    <p>
     Niekdajšia stiesnenosť, skľúčenosť zmizly z jej duše jako nejakým kúzlom. Cítila sa
         silnejšou než kedykoľvek predtým.
    </p>
    <p>
     Lebo veď hodina vzkriesenia sa počala blížiť. Áno, príde chvíľa ohromného, osudového
         napnutia síl, krátky krutý zápas, boj na život a na smrť, a okovy, ktoré neuspely
         zhrdzavieť ani vryť sa hlboko do mäsa, prasknú.
    </p>
    <p>
     A krásna pani advokátová cítila, že s blahom národa nadíde pre ňu doba osobného šťastia.
         Už nebude sa dlho musieť zžierať horkosťou nad tuposťou malomešťanov, trpieť pre ich nízke
         intrigánstvo. Nebude jej ubiehať deň za dňom bez radosti a vzrušenia, dobrý iba k tomu, aby
         ubíjal jej dušu, vrývajúc sa do nej jako symbol beznádejnej bezútešnosti, olovená guľa,
         srážajúca siláka k zemi, jako drôty klietky, o ktoré si bezmocne rozráža hlavičku väznený
         pevec-vták.
    </p>
    <p>
     Prídu chvíle rozmachu, skvelých zážitkov, keď povznesie sa nad špinavú strahovskú
         všednosť a bude triumfovať nad tými, čo hýbu malicherným hniezdom, sídlom jej dlhoročného
         utrpenia.
    </p>
    <p>
     Pocítila toho istotu v srdci hneď vtedy, keď vpíjala sa onoho sychravého jasenného
         dopoludnia zrakom do zaroseného obločného skla čierne lakovaného Szenesovho auta, čo
         priviezlo tajomného peštianského hosťa, ktorého vtedy ani nezazrela.
    </p>
    <p>
     A zvláštné, čarovné vzrušenie pocítila hneď pri prvom stretnutí s tým sebavedomým
         štihlým počerným mužom s ironickým úsmevom na rtoch, ktorého pohľad nezapieral, že pri
         všetkej svojej spoločenskej roztomilosti pozerá na celé svoje okolie s hlbokou útrpnosťou.
    </p>
    <p>
     Tie bystré, čierné oči hľadely, i keď sa dívaly do blízka, vlastne predsa len do diaľky.
         A tá hrdá černovlasá hlava s energicky vypjatou vyholenou bradou dvíhala sa zavše celkom
         mimovoľne nad ostatných, dávajúc čo i nechtiac najavo, že je povolaná — veleť, riadiť
         osudy.
    </p>
    <p>
     Konečne človek, kterého duch sa zaoberal vecmi neskonale vyššími, než sú všedné
         chlebárske záujmy prihlúplych malomestskych prežúvavcov. Konečne modzog, naučený premyšľať
         za iných stá, ba tisíce!
    </p>
    <p>
     Ba krásna pani Margita pociťovala už pri prvom stretnutí s novým členom strahovskej
         spoločnosti, že sa konečne sišla s niekym rovnocenným, s duchom vyšších vzletov i širšeho
         rozhľadu, s duchom vyšších vzletov i širšeho rozhľadu.
    </p>
    <p>
     S mužom nadpriemernej energie. Vyžiarovaly ju už tie pevné, vše zdanlive až ľahostajné
         oči, elastický krok, nedbalé pohodenie ramenami i úsečná reč. Celá Kovácsova bytosť jakoby
         hovorila: „No, tak chytro, aby sme neztratili pletkami primnoho času!“
    </p>
    <p>
     Ten človek ozaj nevkladal do bežného styku s priemernými ľudmi seba celého.
    </p>
    <p>
     Ten si ponechával hlavnú silu k svojim úvahám a kombinaciam, k osnovaniu svojích
         veľkorysých plánov a ich prispôsobňovaniu k pomerom a potrebám okamžiku.
    </p>
    <p>
     Orol poletujúci hrdo medzi kŕdľom obyčajnych čvirikavých vrabcov.
    </p>
    <p>
     *
    </p>
    <p>
     Áno, pani Margita cítila už vtedy, že Šimon Kovács nevplietol sa do jej životnej púti
         bez riadenia osudu.
    </p>
    <p>
     Mala dojem historickej chvíle už vtedy, keď pozvala prednáškové sdruženie na schôdzku do
         svojho bytu. Už to bolo samo v sebe niečim neobyčajným. Nikto krem nej neznal program.
         Prišli všetko spolu ôsmi. Pestrý, ale predsa sladený salón pani Margity, príjemne vykúrený,
         s množstvom obrazov na stenách, umeleckých sošiek a nipov na škrini na knihy a na stojane,
         pôsobil na príchodzých teplým, ba až jásave slávnostným dojmom. A najväčším prekvapením
         bolo, keď zazreli u okna urasteného peštianskeho hosťa, ktorému domáca pani predstavila so
         dvoch-troch členov, s ktorými sa dosiaľ nepoznal. Potom ho požiadala, aby im o niečom
         prehovoril.
    </p>
    <p>
     — O čom? — spýtal sa s roztomilým úsmevom. — Trebárs o národnom pohybe od pádu
         bolševickej diktatúry? Alebo o spoločenskej koncentracii v Maďarsku? Či o kultúrnej očiste
         v Maďarsku?
    </p>
    <p>
     — Trebárs o tej očiste, prosíme — ozvala sa domáca pani.
    </p>
    <p>
     A Šimon Kovács sa rozhovoril. Prebral celú maďarskú historiu. Priberanie cudzích
         kultúrnych prvkov, prílišné cudzie vlivy sa Maďarom vraj nikdy nevyplatily. Nemecké prvky v
         maďarskej kultúre zavinily podliezanie Viedni, zapríčinily bratrovražedné boje kurucov a
         labancov, vyplňujúce po pár staročí maďarskej dejiny. V osudnej chvíli historickej, po
         prehratej vojne sa cudzie elementy beztak spreneverily maďarskému národu, napriek tomu, že
         Maďarstvo ich živilo krvou vlastného srdca, ba často protežovalo na úkor svojich vlastných
         detí… I veľká časť židov zradila Maďarov vo chvíli navštívenia, trebárs práve toto plemä
         dosiahlo najprv v Uhorsku rovnoprávnosti, hospodáskeho a kulturneho vlivu a to v toľkej
         miere, jako nikde na svete.
    </p>
    <p>
     Chladnokrevný, elegantný major sa až rozohnil, keď uvádzal dôvody pre potrebu kultúrnej
         očisty. Len na vlastné sily môžeme spoliehať, hovoril. Len zo svojho vlastného organizmu
         môžeme rásť, mohutnieť. Len vlastnou odhodlanosťou, obetavosťou zlomíme putá, které nám
         ukoval neľútostný osud.
    </p>
    <p>
     Intímnemu krúžku shromaždenému u pani Margity sa skoro zdalo, že z pomedzi pestrých
         obrazov a radostne červených stien a pestrých perských kobercov útulného teplého salónu
         ozýva sa k nim v slovách Kovácsových akýsi prorocký hlas budúcnosti, či šíri sa sladkým
         zákutím opojný duchovný tymian, ktorý okúzluje.
    </p>
    <p>
     Potom nasledoval voľný rozhovor. Vypytovali sa Kovácsa na peštianske pomery, drahotu,
         smýšľanie a pod. Kovács sa rozhovoril pútave o dvoch svetoch, žijúcich tam vedľa seba: o
         svete pôžitkárov, mamonárov, zasiahnutých už smrtiacou ranou zániku, a o svete ideálných,
         čistých nadšencov, askétov, nových rytierov sv. Grálu, hotoviacich sa cvičením a modlitbou
         k svätému dielu oslobodenia ujarmených bratov.
    </p>
    <p>
     Pani Margita visela na hosťovi a prednášateľovi so zbožným obdivom. Videla Šimona
         Kovácsa dákymsi novým, zduchovnelejším. Ale nebola novým dojmom naskrze prekvapená, najviac
         ak radostne dojatá. Lebo veď takým si ho predstavovala a bola by sa sklamala, keby sa jej
         bol objavil inakším. Áno, rytier sv. Grálu! to je jeho symbol a charakteristika.
    </p>
    <p>
     *
    </p>
    <p>
     Ale aj ináč mal nový lev strahovského korza nemalý vliv na čulú, náladovú mladú paniu.
         Radievala sa s ním, ako umiestniť, ako rozvešať svoje obrazy, ako poprekladať niektoré veci
         v byte, aby docielila sladnejší interieur, dokonalejšiu harmoniu bariev. Filozofovala s ním
         o ľudskom živote.
    </p>
    <p>
     — Mám dobrého muža — hovorila hľadiac do diaľky zasnene — núdzu tiež nemám, žijem v
         sporiadaných pomeroch. A predsa túžim ešte za niečím vyšším, krajším. Nie je to chorobné?
         Nie je to prepjatosť? — spytovala sa s nádychom akejsi úzkostlivosti, ale prezrádzajúc
         nevdojak, že práve také nápady robia ju interesantnou.
    </p>
    <p>
     — Chorobné? — Kovács sa usmial tým svojím zatrpklým úsmevom, ktorý pani advokátovej tak
         imponoval. — Prečo chorobné?! Každý človek, ktorý má ducha, je nespokojný, túži za vyššími
         métami. Či sa vám, milostivá, azda cnie za blaženou spokojenosťou vypasených meštiakov,
         zaľúbených do seba a svojej obmezenosti? Nie, neverím. Vidíte ďalej, spejete vyššie, než
         vaše okolie. Orlíča vzlietne, zatúži za závratnými výškami, darmo bolo vychované s kuraty
         na gazdovskom dvore.
    </p>
    <p>
     — Vy vidíte vo mne, Šimon, orlíča? — spytovala sa pani Margita.
    </p>
    <p>
     — Viac, milostivá. Vidím vo vás maďarského genia, vtáka phénixa, ktorý vyšľahol z
         trosiek. Vidím vo vás ženu budúcnosti, ktorá zvíťazí kultúrou.
    </p>
    <p>
     — A prečo mám tedy tuná v Strahove toľko nepriateľov?
    </p>
    <p>
     — Prečo? A nechápete? Lebo veď nenávisť budí v ľudoch iba to, čo im pripomína svojou
         šlachetnosťou, veľkosťou ich vlastnú malosť a nízkosť. Nepriateľov môže mať iba silná
         individialita. Človek tuctový vychádza s každým.
    </p>
    <p>
     Tak a podobne hovoril. A slová jeho boly balzamom do ubohej duše pani Margity. Pod
         účinkom tých slov mizla jej predošlá zmalátnelosť, malomyseľnosť. Zpevnela. Nie, nebude sa
         toľko starať o hlúpe malomestské klebety, nemôže ju už viac raniť úsudok zakrnelých
         modzgov.
    </p>
    <p>
    </p>
   </div>
   <div type="chapter">
    <head>
     XVII
    </head>
    <p>
    </p>
    <p>
    </p>
    <p>
     Obdiv pani Margity pre Šimona Kovácsa ešte väčšmi vzrástol. Zaimponovalo jej najmä
         Šimonovo nadšenie pre kultúrné veci. Najmä pri rozpredaji materiálu stockholmskej maďarskej
         maliarskej výstavy sa vyznačil. V celom kraji sa o ňom hovorilo jako o ohromnom priateľovi
         a podporovateľovi umenia.
    </p>
    <p>
     Ktorýsi týždeň zjavil sa totiž v Strahove vládny komisár výtvarných umení Béla Déry z
         Pešti. Navštívil dra Mihóka v kancelárii a rozpovedal mu, že vezie domov do Pešti
         nerozpredaný materiál stockholmskej repräzentatívnej maďarskej maliarskej výstavy. Chcel by
         však usporiť chudobným maďarským umelcom ďalšie dopravné trovy, preto by rád usporiadal v
         Strahove výstavu a predal obrazy za každú prijateľnú cenu. Obrazov bolo pôvodne 129, ale 29
         sa z nich minulo v Stokholme. Za niektoré z nich sa docielilo i po 5000 švédskych korún, to
         je 45.000 českých korún. Ide tedy o materiál prvotriedny. A Švédi naskrze nerozobrali
         najlepšie veci, lebo nemajú pre typické maďarské krajiny dosť smyslu.
    </p>
    <p>
     Mihók sa poradil s Kovácsom.
    </p>
    <p>
     — Kamarát, prosím ťa, ja sa do toho nebárs rozumiem. Vyznáš sa v modernom maďarskom
         umení?
    </p>
    <p>
     — Či vyznám? To bola vedľa športu vždy moja hlavná passia. Mám vo svojom peštianskom
         byte so tridsať báječných plátien. Nechybel som v Pešti, keď som tam bol, na žiadnej
         výstave.
    </p>
    <p>
     — Podívaj sa, prosím ťa, na tento soznam — advokát podával priateľovi listinu.
    </p>
    <p>
     — Jámbor, Zombory, Csermák, Bodnár! — Jóži môj! — Kovács skoro skákal od radosti… to sú
         ti skvelé veci! Z toho nám nesmie ujsť nič! — Balog, Juczkó, Nagy Sandor, samí vedúci
         umelci! Ja ich mám doma skoro všetkých zastúpených. Najmä Jámbor a Juszkó sú neoceniteľní.
         Majú svetové meno, Jóži môj.
    </p>
    <p>
     — Ale ozaj?
    </p>
    <p>
     — Keď ti hovorím. Iba to mi je čudné, že takí umelci môžu byť v súre o groše. Síce
         akiste si nechali úspory znehodnotiť. A potom ten bohémsky život, známe to. — No, ale v nás
         sa nesmú sklamať. Postarám sa sám, aby sa obrazy rozobraly.
    </p>
    <p>
     A výstava vyvolala v malom meste zimničný ruch. Simon Kovács sa dokázal byť báječným
         organizátorom. Usporiadal výstavu u Balázsa, obchodníka s náradím a koberci. Náhodou mal
         pekne jasné miestnosti, steny ružove maľované. Na výstavu počali chodiť ľudia jako s
         procesiou. Kovács a pán vládny komisár Déry informovali ochotne interesentov. A
         kúpychtivosť rástla. Pošmúrnu krajinu pred búrkou kdesi pri blatonskom jazere od Cseha
         kúpil notár Kelemen, starý Rosenthal si kúpil veľké bielo-modré plátno „Venecia“ od
         Sartoriho a Juszkóve kravy. Pani Margita Veleczká chodila si gustírovať výstavu každý deň.
         Kúpila si rozkošnú miniatúru od Nagy Sandora, jížnú jazernatú krajinu od Wallacha a
         karavánu na ťavách od Csermáka. Vysolila za to bez jednania 15 tisíc, veď Csermák sám stál
         10. Šimon jej gratuloval, že si odnáša veci umelecky najhodnotnejšie. Mihók si kúpil pustu
         s pasúcimi sa žrebci od Zátonya a typickú maďarskú dedinskú partiu od Belováryho, hľadajúc
         i v umení čo najtypickejšie národné veci. Zomboryho voz naložený až po pavúz senom sa
         dostal statkárovi Holányimu z Chabadova. Gavaliersky sa zachoval i dekan Ficzák, dal 5
         tisíc za Tiszerove „Mníšky“.
    </p>
    <p>
     Fabrikant Szenes hľadal jas a kľud, nuž, vybral si Passettiho zelenú krajinu zaliatu
         slnečným svetlom, Bodnárov zdravý, kyprý ženský model a Balogovu kyticu v krčahu. Dr.
         Ludassy si vyberal veľmi dlho, kým mu nepopredchytávali pred nosom veci, čo sa mu najväčšmi
         páčily. Napokon sa uspokojil so zimnou krajinkou Argnerovou. Pani Kelemenová si vybrala
         „More“ od Jensena, portrét od Boncsóva a partiu z prístavu od Morella, inženier Laszlauer
         „Zákutie parku“ od Ruzsicsku. Nadšenie bolo jakési chytľavé a zachvátilo i kruhy, ktoré sa
         do tých čias o umenie pramálo staraly. Po jednom obraze si kúpili Micsinayovci, rychtár
         Gábor Žigmundovie a hŕba strahovských mešťanov. Najväčšie plátno, Jámborov „Kristus medzi
         robotníkmi“ a pár krajín prischlo Balázsovi samému. Ostatne Kovács ho uistil, že mu najdú
         na ne kupcov, ba ešte zarobí.
    </p>
    <p>
     — Nemôže zahynúť národ, ktorý má také umenie — rozhorlil sa na výstave dekan Ficzák. —
         Učitelia by mali sem vodiť maďarské deti, aby sa naučily vzývať maďarského genia.
    </p>
    <p>
     Traja umelci: Juszkó, Nagy Sándor a Belováry porobili s Dérym a Kovácsom hlavnejším
         kupcom obrazov návštevy a ďakovali im menom maďarskej kultúry za prinesené obete.
    </p>
    <p>
     — Príde čas, viem iste, že príde — počal uisťovať Kovács, — že budú sem do Strahova
         chodiť prosiť direktori peštianských muzeí a galerií a ponúkať trojnásobné ceny, len aby z
         týchto skvostov voľačo nazad do Pešti dostali.
    </p>
    <p>
    </p>
   </div>
   <div type="chapter">
    <head>
     XVIII
    </head>
    <p>
    </p>
    <p>
    </p>
    <p>
     Pani Veleczká zase pocítila opustenosť, sediac večer nad knihou vo svojom salóne. Bola
         doma sama so služobnými. Muž bol práve v Prahe s komisiami svojich klientov. Odchodiac
         pohladil ju po hebkých vlasoch a pobozkal na čelo. Posiaľ cítila ten bozk, rodičovský,
         dobrácky, ale bez ohňa a vášne. Bozk kajúcneho vyžilca. Mladá žena snila o bozkoch
         milencov, ktoré prebúdzajú k životu, zapaľujú a opojujú, dávajú smysel životu a odškodňujú
         človeka za prestále strasti.
    </p>
    <p>
     Vonku zavial prudký marcový vietor, až v komíne zafičalo. Ako by sa zlý duch dobíjal k
         jej útulku. Pani Margita sa nevdojak striasla.
    </p>
    <p>
     Na chodbe ozvaly sa kroky, kroky cudzie, ktorých na tej chodbe dosiaľ nepočula. Koho to
         slúžky pustily?! Či snáď dákeho svojho frajera? Zakázala im také veci prísne, a predsa sa
         opovažujú. Lebo veď medzi takými ľudmi bývajú i zlodeji, vlamači. Mráz prebehol jej po
         tele, keď si na niektoré možnosti pomyslela.
    </p>
    <p>
     Na dvere ozvalo sa zaklepanie.
    </p>
    <p>
     Trhla sebou prekvapená. Kto to môže byť?! Podišla ku skríňke, v ktorej mala schovaný
         nabitý revolver. Nie, nezaľakne sa; keď bude treba, strelí.
    </p>
    <p>
     — Kto to?! — opýtala sa, premáhajúc s napnutím všetkých síl svoj nepokoj.
    </p>
    <p>
     Za dvermi ozval sa zvonivý vášnivý mužský hlas:
    </p>
    <p>
     — Som Hamlet, prichádzam z diaľnej Dánie.
    </p>
    <p>
     Pani Margita chcela vykriknuť prekvapením. Lebo veď po hlase poznávala mladého Lea
         Rosenthala. Čo, nepustiť ho? Vyprosiť si, aby ju večer vyrušoval? Nie, to by bolo
         prišosácke. Leo bol síce trochu drzý chlapec. Ale konečne nebol jej úplne cudzí. Veď znala
         sa s ním zo vzdelávajúceho krúžku.
    </p>
    <p>
     Po krátkom váhaní vpustila nečekaného hosťa.
    </p>
    <p>
     — Čo si prajete? — spustila naň doprosta.
    </p>
    <p>
     Švárny Leo s velikou umeleckou mašlou pod krkom voľačo rozpačite zakoktal. Niečo jako o
         vetre a zime, že sa prišiel zohriať. Rezolútnosť pani Margity ho zrejme zmiatla.
         Ospravedlňoval sa, táral, že ju chcel prekvapiť pri literárnej práci pri písaní prednášky.
         Že ju chcel poprosiť, aby mu zahrala niečo na klavíri.
    </p>
    <p>
     Odbývala ho veľmi šikovne, nechávajúc ho stále stáť. Leo počal obdivovať obrazy, knihy,
         náradie, sošky, klavír, potom jeho majiteľku. Pani Margita odmietala chladne poklony.
         Lepkavý pohľad kučeravého Lea skĺzol sa vše na jej šíju. Pociťovala nevoľnosť až fyzickú od
         tých drzých pohľadov. Aha, chápala jasne, bujný šarvanec dúfal v dobrodružstvo. Ako sa len
         mohol opovážiť? Vidno, vášeň ho oslepila. Veď všetek horí. Akú bláznivú zámienku si našiel.
         Kto vie, čoho by sa bol už odvážil, keby ho bola prijala trochu vľúdnejšie.
    </p>
    <p>
     — No, zohriali ste sa už? — spýtala sa ho po chvíľke posmešne.
    </p>
    <p>
     — Áno, milostivá, teplo vášho salónu bude ma sprevádzať po celé dni — miatol sa —
         porúčajúc sa a vrhnúc na mladú paniu ešte raz vlhký pohľad hada, ktorému uniká korisť.
    </p>
    <p>
     *
    </p>
    <p>
     Až keď doznely jeho kroky a zostala zase sama, uvedomila si zplna, ako mohla Leova
         návšteva pre ňu skončiť. Čo by sa bolo stalo? Predstavovala si jeho dotyky, objatie, bozky
         a skoro sa triasla odporom. Čo jej je tak protivný?! Veď je mladý, zdravý, ohnivý.
    </p>
    <p>
     Cítila, že ju odpuzuje Leova rasa.
    </p>
    <p>
     Áno, túži za deckom. Ale nechcela by zplodiť — židovča. Nechcela by sa stať matkou —
         bastarda!
    </p>
    <p>
     Dlho sa zamýšľala nad tým, čo zažila, kým usnula.
    </p>
    <p>
     Druhého dňa neschodila jej včerajšie návšteva s umu.
    </p>
    <p>
     Na dopoludňajšej prechádzke stretla Šimona Kovácsa.
    </p>
    <p>
     — Ruky bozkávam! Milostivá, vy vyzeráte —
    </p>
    <p>
     — Jako?
    </p>
    <p>
     — Jako ružová ranná zora, sviežia a ľahká, plná vzletu a kúzla.
    </p>
    <p>
     Zasmiala sa z chuti. Bola si vedomá, že zapaluje svojím vzrušením, roztúženosťou.
    </p>
    <p>
     — Čo vlastne robíte? Ako pokročila vaša akcia? — šeptala, keď zabočili do mestských
         sadov.
    </p>
    <p>
     — Vec kráča nezadržiteľne napred. Iste, neomylne jako sám osud — preriekol slávnostne.
    </p>
    <p>
     Kráča napred jako sám osud! Skoro sa zachvela. Veď ako by bol nevdojak uhádol jej
         najtajnejšie myšlienky. I v nej voľačo zralo, postupovalo ďalej, neodbytne, nezadržiteľne.
         I jej osud sa blíži, blíži neodvratne.
    </p>
    <p>
     Vzpriamila sa jako páva. Kráčala pružne jako gazela.
    </p>
    <p>
     Pomyslela si na muža. A spýtala sa Šimona:
    </p>
    <p>
     — A budete šanovať ľudí, čo nepôjdu s vami?
    </p>
    <p>
     Zaváhal na okamih. — Nie, — odpovedal pevne. — Koho šanovať?! A kto šanoval a bude
         šanovať mňa?
    </p>
    <p>
     Skoro zajásala. Báječne to vyslovil. Áno, nech sa stane, čo sa má stať! Čo s Veleczkým?!
         Bah, hlúpe starosti! Či má snáď zvädnúť, odkvetnúť, uspokojujúc sa s jeho vyhaslými
         bozkami?! Chcelo sa jej skákať, spievať, výskať! Tak silnou, tak odhodlanou sa cítila! Čo,
         ohľady na muža?! na svet?! A kedy mal ten svet ohľady na ňu?!
    </p>
    <p>
     Prechádzala sa s Kovácsom do trištvrte na dvanásť. Vyprevádzal ju skoro až k domu. Keď
         sa lúčil, podívala sa na neho záhadne, prenikave.
    </p>
    <p>
     — Šimon, príďte dnes ku mne na olevrant!
    </p>
    <p>
     Chopil sa pozvania jako tonúci stebla. Počal ju chápať a sdielať jej radosť.
    </p>
    <p>
     — S najväčšou radosťou — šeptal slávnostne, nespúšťajúc s nej oči.
    </p>
    <p>
     *
    </p>
    <p>
     Slúžkam dala voľný poldeň. Olevrant pripravovala sama. Navarila jemnej čokolády.
         Pozorovala s prekvapením, že sa vlastne sama dobre nevyzná vo svojej domácnosti, najmä v
         kuchyni a shľadáva horko-ťažko veci, nevediac, kde je čo položené. Varila čokoládu vzrušená
         jako nikdy v živote. Pripravovala na tanierik maslo, na pletený košík chlieb, rožky, žemle.
    </p>
    <p>
     Čo to pripravuje? Pre koho?! Zamyslela sa nad vážnosťou podniku, do ktorého sa púšťa.
    </p>
    <p>
     Čo bude, ak sa jej sen splní?! Čo bude, keď muž zvie, že jej najvrúcnejšiu túžbu
         nevyplnil on, ale — iný?!
    </p>
    <p>
     Príde roztržka — priznávala si odhodlane. Cítila v sebe dosť sily preniesť ju. Áno,
         rozídu sa. A bude Kovácsova alebo sama. Lebo veď bolo jej jasné, že muž s takou misiou nemá
         sa vlastne ani ženiť. Sama? Nie, sama nebude. Bude mať dieťa, bude mať cieľ.
    </p>
    <p>
     Kladie v podnose na stôl ovocie. Čo sa tak teší?! Čo sa to chystá za slávnostnú chvíľu?!
         Prečo jej nechutí jesť? Prečo pociťuje v tele ľahké chvenie? Čo učúva na zazvonenie, ktoré
         ju konečne vykúpi z nervického napjatia?! V parku sa jej chcelo skákať a jásať, keď to
         nemohla urobiť. A doma, keď konečne môže prejaviť svoje city slobodne, nohy jako by jej
         boly zmeravely, pocítila v nich ťarchu jako olovo. Či by to bola ťarcha neodvratného,
         nezmarného osudu, ktorý sa jej blíži v ústrety?
    </p>
    <p>
     Trhla sebou. Cengal zvonec, či sa jej to iba tak zdalo? Rozbehla sa izbou a chodbou ku
         dverom, ale hneď zpomalila kroky. Čo, keby mu neotvorila?!
    </p>
    <p>
     Otvárala dvere, jakoby jej viedla ruku neznáma sila. Predo dvermi stál Kovács ako svieca
         vo sviatočných šatoch, s monoklom v pravom oku. Klaňal sa obradne vstupujúc. Pobozkal jej
         ruku.
    </p>
    <p>
     — Ako sa ráčite mávať?
    </p>
    <p>
     — Nedobre. Akosi ma hlava bolí — odpovedala rozpačite. Nelhala. Počínalo ju rozpalovať,
         v ušiach jej hučalo.
    </p>
    <p>
     — Nepripravil som vás, milostivá pani, o odpoludňajší spánok? — ospravedlňoval sa
         zdvorile.
    </p>
    <p>
     — Ale nie. Ale musela som prechladnúť — miatla sa skoro bezmyšlienkovite, cítiac, že sa
         zapriada jako mucha do pavúčej sieti.
    </p>
    <p>
     Až keď už sedel za stolom, sa utišila. Ba vrátila se jej i chuť k jedlu a natrela si
         masla na dva krajce chleba.
    </p>
    <p>
     Jedol zdanlive pokojne, až ju to skoro pokorovalo, že ho jej blízkosť tak málo
         vzpružuje. Ale hneď sa jej počínalo páčiť jeho chovanie, jemnosť, s ktorou neprezrádza,
         nenaznačuje svoje nádeje.
    </p>
    <p>
     — Tak ticho, tak intímne je tu u vás. Ako by to ani nebol byt mysliteľky, organizátorky
         — — poznamenal. — A vlastne bez takého ticha nemôžu sa zrodiť vyššie túžby, vzletnejšie
         myšlienky.
    </p>
    <p>
     — A smútok mi sahá na dušu — pokračoval o chviľku — keď sa dívam na vaše draperie,
         obrazy, keď ssajem do seba kúzlo vašich interieurov. Čo z nich bude o rok, o polroka?!
    </p>
    <p>
     — Prečo?! — vykĺzla sa jej z úst otázka. Či nenaráža na jej nastávajúci rozchod s
         mužom?! Prelietla jej hlavou myšlienka. Bol by to vlastne nevkus, ba hotová urážka.
    </p>
    <p>
     — Kto vie, koho z nás ušetria boje, či váš dom nezapália, nerozstrieľajú Česi?
    </p>
    <p>
     Zapálila sa nemilým prekvapením. — Čo, vy by ste, Šimon, pochybovali?! Vy, ktorý vediete
         vec?!
    </p>
    <p>
     — Ja pochyboval?! — usmial sa hrdo a vypäl sa na stoličke, rastúc do výšky. — O čom?
    </p>
    <p>
     — O zdare, o víťazstve?!
    </p>
    <p>
     — Nikdy — odsekol určite. — Vec zvíťazí, naši prevedú svoje. — Ale nikde je nie písané,
         že Šimon Kovács musí prežiť oslobodzovacie boje. Ani, že váš dom bude stáť ako predtým —
         hovoril pomaly, vážne.
    </p>
    <p>
     — Máte pravdu — šeptala dojatá.
    </p>
    <p>
     — A nechcem vám ďalej tajiť ani svoje city — pokračoval tlumene, zmocňujúc sa ľahúčko
         jej ruky. — Mám vás rád, Margita — sohol sa a vtisol na chvejúcu sa horúcu ruku vrúcny
         bozk.
    </p>
    <p>
     Zodvihol hlavu; oči sa im stretly. Vstal a privinul jej hlavu k svojmu srdcu, posievajúc
         jej lesklé zlatisté vlasy a bieloružový krk tuctami ohnivých bozkov.
    </p>
    <p>
     Počali planúť. Prisadol si k nej, ovíjajúc ramena okolo jej šije, pásu. Slzela a
         opätoval objemy! — Sladká, drahá, zbožňovaná! — záplava nežných a lichotných slov rinula sa
         z jeho vlhkých, horúcich rtov jako povodeň, ktorá strhuje všetko, čo jej príde do cesty.
    </p>
    <p>
     *
    </p>
    <p>
     Keď ju schvátiac divoko v náručie vyzdvihol jako najvzácnejšiu loveckú korisť, ženúc sa
         s ňou k plyšovému divánu súsednej otvorenej izby, zastenala zúfale: — Čo to robíte,
         preboha! Nie to nemôže byť! — boľastný vzdych zamieral jej na krvavočervených perách.
    </p>
    <p>
     Ale už v nasledujúcej chvíľke schvátila ho vo svoje objatie jako rozľútená tygrica,
         jakoby svierala vo svojich rukách šťastie, ktoré chce upŕchnuť.
    </p>
    <p>
     *
    </p>
    <p>
     Zvečeralo sa, nad ich ružovým snom.
    </p>
    <p>
     Osud pani Margity sa naplnil. Šimon Kovács odchádzal od krásnej mladej panej až za tmy.
    </p>
    <p>
    </p>
   </div>
   <div type="chapter">
    <head>
     XIX
    </head>
    <p>
    </p>
    <p>
    </p>
    <p>
     Statkár Franc Eisele vrátil sa domov z mesta. Dal povykladať z koča privezené veci.
         Občerstvil sa jedlom, oddýchol si. Potom vstal a počal chodiť po dvore, nakukol do maštáľ,
         do humán, do mliekárne.
    </p>
    <p>
     Prehliadka ho uspokojila. Robota išla svojim riadnym tokom.
    </p>
    <p>
     Vyjsť ešte na pole? Nie, to si odpustí. Beztak je voľáky ustatý.
    </p>
    <p>
     Vrátil sa do kaštieľa a posadil sa k písaciemu stolíku do svojej izby. Počal prezerať
         dopisy.
    </p>
    <p>
     Začítal sa do listov svojho advokáta.
    </p>
    <p>
     Ach, ten nešťastný proces! Ten mu nedá pokoja. Už ho síce skoro vyhráva, ale advokát
         vydriapal z neho strašné peniaze. Vyhrá, cítil to, všetky okolnosti ho o tom presvedčovaly.
         Ale tá huncútska grófska sberka nebude mať ani z čoho advokátov zaplatiť. Keby to už bolo
         radšej hotové! Deti musia byť bez starosti.
    </p>
    <p>
     Hej, deti! Eisele si zapálil cigaru. Prísť na poriadok s procesom, postará sa i o
         Manciku. Keby vedela, čo sa natrápi o jej blaho. Veď pre deti sa súdi, aby zanechal každému
         majetok. Lebo veď jemu so ženou by bolo dosť Jamného, viac by nepotrebovali. Ale deti chce
         pozdvihnúť do vyššieho stavu, zabezpečiť im krásny, bezstarostný život a v nich sa dožiť
         povýšenia, úspechov, ktoré jemu, synovi chudobného drevorubača neboly priané.
    </p>
    <p>
     Keby si len dala povedať! Ale nemá to kúska rozumu, rozvahy vo svojej mladej
         náruživosti. Vzdoruje a vzdoruje.
    </p>
    <p>
     Nie, nepotrebuje pre ňu aristokratických ženíchov, ani vysokých úradníkov, nepotrebuje
         bohatého zaťa. Jeho dieťa bude mať dosť. Len poriadnemu človeku ho chce sveriť do rúk. Nie
         synovi svojho… úhlavného nepriateľa.
    </p>
    <p>
     Prečo odmietla tak ľahkovážne ženícha, ktorého jej priviedol sám? Akademický maliar
         Walter Bauer je predsa krásny človek, nádherný mužský typ s junáckou postavou, mohutnou
         zlatožltou bradou a fúzami, jasnýma modrýma očima. Bol u nich na letnom byte už pred rokmi.
         Veď mohla naň privyknúť už jako dievčatko.
    </p>
    <p>
     Nechcela o ňom, hlavaňa, ani počuť. A predsa je to vzor charakterného, sympatického
         človeka. A k tomu ešte z ich rasy, nadšený Nemec.
    </p>
    <p>
     Vstal a zamieril do ženinej izby. Žena práve voľačo háčkovala.
    </p>
    <p>
     — Kde je Manci?
    </p>
    <p>
     — Neviem. Ani na obede nebola. Iste behá s knihou niekde po parku alebo v hájku. Slúžka
         ju hľadala v zahrade, na dvore. Volala na ňu. Neozvala sa… Keď vyhladne, však ona príde.
    </p>
    <p>
     — Nie sú v tom zase dáke truce?!
    </p>
    <p>
     — Horky nie. Je voľáka bez vôle, najmä od nedele.
    </p>
    <p>
     Pripomenutie nedele rozvírilo hladinu duše statkárovej. Odchádzal od ženy zamyslený.
    </p>
    <p>
     — Žofka! — zavolal na slúžku, idúc cez dvor. — Podívajže sa ešte, kde sú slečinka
         Mancika. Že aby šli domov, ale hneď.
    </p>
    <p>
     Sám zašiel do zeleného parku skláňajúceho sa s vŕšku do doliny. Kráčal haditými, pieskom
         vysypanými chodníkmi. — Manci! — ozval sa vše, mierniac sa v hlase, aby nevzbudil daromne
         pozornosť sluhov v maštali, alebo ľudí pracujúcich v poli. — Manci! — a učúval pozorne, či
         sa neozve odpoveď.
    </p>
    <p>
     Nič!
    </p>
    <p>
     Kam by mohla zabehnúť?! Alebo sa začítala niekde pod stromom a pre knihu ani nepočuje.
         Alebo by ešte žialila pre tú nedeľu?!
    </p>
    <p>
     Hej, bol to hlúpy výstup tej nedele! Hlúpy a vzrušujúci. Okríkol Zoltána Micsinaya
         obšmietajúceho sa okolo parku a zahuckal do neho psov. To sa vie, bez kriku sa to neobišlo.
         Vynadal mu, pohrozil, že ho zastrelí, ak ho ešte zočí blízko svojho domu. Sbehol sa celý
         dvor.
    </p>
    <p>
     A keby len to. Ale dievča bolo skoro zúfalé, keď zvedelo, čo sa to robí. Vybehlo z
         kaštieľa jako bez rozumu, zastenalo, chytilo sa za hlavu, mdloba sa o ňu pokúšala. A keď ju
         zaviedli do izby, vrhla sa na diván a presedela na ňom bľadá, vyjavená, bez slova celé
         hodiny.
    </p>
    <p>
     Vyšlo na javo, že neštastný Micsinay poslal Mancike po dákomsi pastierikovi pár riadkov,
         volajúc ju na prechádzku. Ale dievča tie riadky nedostalo. Celá tá búrka somlela sa prv,
         než chlapec stihol vyhľadať slečinku.
    </p>
    <p>
     Hej, bol to búrlivý výstup! Ale veď sa — aspoň sa mu tak zdalo — od tých čias už
         utíšila. Ba i hrala sa so sestrami i na koni si vyšla. Čo ju to len mohlo zas posadnúť?!
    </p>
    <p>
     Vrátil sa do kaštieľa rozladený, znepokojený.
    </p>
    <p>
     — Nieto jej nikde. Čo to má znamenať?! — obrátil sa k žene skoro vyčítave.
    </p>
    <p>
     — Akiste sa trápi pre list — hádala statkárka smutne.
    </p>
    <p>
     — Pre aký list?!
    </p>
    <p>
     — Ale čo jej stará Micsinayka písala… v oku statkárkinom zjavila sa zradná slza.
    </p>
    <p>
     — Čo jej písala?! — Eiselemu sa počaly robiť kruhy pred očima.
    </p>
    <p>
     — Ale, že aby… aby… aby jej syna nebalamutila.
    </p>
    <p>
     — Jej syna?! — Eisele sa musel premáhať, aby nezahrešil zase odchádzajúc. Už bol von zo
         dvora, keď mu prišlo na um, že zabudol ženu vyhrešiť, že mu to o tom liste hneď nepovedala.
         Tak, list jej písala tá huncútska, tá lotrovská micsinayovská fajta! Tomu galganovi vraj
         hlavu nebalamutila. Hej, a viacej nič?! Inštinktívne vycíťoval, že tých urážiek bolo v tom
         liste viac. Tak dosiaľ mu neprestáva tá banda život otravovať?
    </p>
    <p>
     Vytrácal sa popri kasnárovom byte a nových maštaliach, kráčajúc chodníkom popod
         vodovodný rezervoár a ponad hrudnatú rozrytú poľnú cestu smerem k brezovému hájku. Pred ním
         vypínaly sa zelenomodré vrchy, ku ktorým viedly od brezového hájika zelené kvetnaté pruhy
         lúk pašienok, spestrených chlpami krovia.
    </p>
    <p>
     Čo jej to vlastne písali?! Ten list sa mu počínal rozležiavať v hlave. A predsa ho
         dosiaľ ešte ani nečítal. Ako sa to opovážili?!… Aha, urazená zemianska pýcha! Ovocie
         minulej nedele! Počínal tomu rozumieť. Nech sa neboja; jeho dieťa sa neulakomí na
         zbumlovaného syna sedmoslivkárovho!
    </p>
    <p>
     Áno, bude k Mancike lepší — umieňoval si. Nebude ju do ničoho siliť. Obzeral sa nazad k
         dedine. Vyprocesuje jej pár takých majerov ako je tento. Dá jej veno, že jej budú závidieť
         tri stolice.
    </p>
    <p>
     Čo to?! Volačo začervenalo sa v tráve pred ním. Pobehol chytrejšie, jaký dákousi
         nedobrou predtuchou. Sohol sa do trávy povedľa chodníku a už držal v ruke bordó hodvabnú
         šálu s batikovanými čiernými vzorci.
    </p>
    <p>
     Áno, jej šála, jeho drahej dcéry Manciky. Lebo veď až teraz, svierajúc tú šálu v rukách,
         pociťoval plne každou kvapkou teplej krvi svojho tlčúceho otcovského srdca, ako mu je to
         dieťa drahé. Len najsť ju a pritúliť k hrudi!
    </p>
    <p>
     Skoro by sa boľ preľakol. A predsa nestalo sa nič. Čítajúc dáky román ztratila šálu.
         Síce už v tom sa javí roztržitosť akási potreštenosť. Nuž, ale taká bola Mancika, čo je
         väčšia, vždy. A do kníh je zbláznená.
    </p>
    <p>
     V tráve so tri kroky na pravo od chodníku všimol si stopy. Ako po topánkach. Sviežia
         tráva pošliapaná, kde-tu v hlinačke otisk opätku.
    </p>
    <p>
     Rozbehol sa jako kopov novou čerstvou stopou, ale hneď sa vzpamätal.
    </p>
    <p>
     Čo sa tak vzrušuje?! Že si mladé stvorenie pobehalo po vlhkej lúke?!
    </p>
    <p>
     V ľahúnkom vetríčku knísaly sa jelše a osyky; medzi nimi zaleskla sa vše slabúčko
         zbrázdená zelená hladina rybníka. Pádil celý rozrušený smerom k lavičke. Na nej sedávala s
         románom v ruke. Azda bude i teraz tam.
    </p>
    <p>
     Čo to?! Hnedá lavička prázdna. Ba pred ňou čosi šedého a bieleho. Pojal ho strach,
         počaly sa pod ním podlamovať kolená. V piesku pred lavicou belel sa Mancin biely ručníček.
         A kniha tá istá, čo ju s ňou vídával. Ba trčí z nej niečo. Obálky. Vrhol sa na ne zúfale,
         vyťahajúc z nich listy. Hľadal podpisy. Teda predsa Micsinayka. Prelietol očima nerovné,
         hrubé rozťahané riadky, a krv sa v ňom spenila. Áno, samá urážka, krvavá urážka! Nakukol i
         do druhého listu. Bol od Zoltána. Mladý zemän vyhováral sa zbabele, že aby odpustila, ak sa
         nebudú môcť dlhší čas vidieť. Že musel sľúbiť mame, že sa pár týždňov do Jamného nepodíva.
         Ale bude na ňu myslieť.
    </p>
    <p>
     Zotmelo sa mu v hlave od hnevu. Aký podliak! Zbabelý pes!
    </p>
    <p>
     Zodvihol odhodlane hlavu. — Manci! — Zavolal zúfale, ale hlas mu solhával. Ale v tom sa
         už zapotácal, zdesený hrúzou, upadajúc do mdloby.
    </p>
    <p>
     Lebo veď z rozčerenej vodnej hladiny neďaleko veľkej skaly vyčnievalo telo v krém
         šatoch, telo Mancikino.
    </p>
    <p>
     *
    </p>
    <p>
     Keď ho mrákoty opustily, zastenal zúfale. Chvíľku bol na váhach, či nemá skočiť do
         lesklej tmavej hlbiny sám. Ale v následujúcu chvíľu sa zviechal, zodvihol so zeme a
         odkašľúc si rozbehol sa volať, až sa odrážala ozvena v hájiku.
    </p>
    <p>
     — Pomoc! Poďte sem, kto ste z Boha!
    </p>
    <p>
    </p>
   </div>
   <div type="chapter">
    <head>
     XX
    </head>
    <p>
    </p>
    <p>
    </p>
    <p>
     Manciku Eiselovu vytiahli neskoro.
    </p>
    <p>
     Na pohrabe odohraly sa srdcolomné scény. Otec si rval v zúfalstve vlasy, matka pár razy
         zamdlela.
    </p>
    <p>
     Zoltán Micsinay sa neopovážil ukázať v pohrabnom sprievode, obávajúc sa Eiseleho.
         Sledoval pohrab iba zďaleka, s cesty pod „Horkou“. Na cmiter odvážil sa zajsť až za tmy,
         keď už tam nikoho nebolo.
    </p>
    <p>
     Ale žialiť žialil veľmi. Ľudia hovorili, že sa ustavične obšmieta okolo Jamného. Blúdi
         po hájiku, po chodníkoch okolo rybníka. Keď koho stretne, zagáni na neho, ako by z rozumu
         postupoval. A na hrob nosí stále čerstvé kvieťa.
    </p>
    <p>
     Šimon Kovács mal s ním dosť práce, kým sa mu podarilo rozptýliť tie jeho smutné
         myšlienky a prebrať ho k životu. I opiť ho vše musel, keď to inak nešlo. Síce Zoltán sa mu
         neraz i pri víne rozplakal.
    </p>
    <p>
     *
    </p>
    <p>
     Ale Strahovo malo už novú senzáciu. Šimon Kovács vyviedol bláznivosť: ušiel s Ernou
         Tewelesovou, dcérou strahovského hostinského.
    </p>
    <p>
     Síce jaký útek?! Veď na tretí, čí štvrtý deň sa dievča vrátilo, a o deň neskôr prikvitol
         i galán. Lebo neboli ďaleko. V daktorom fiľakovskom či rimavskosobotskom hoteli prežili
         svoj bláznivý románok lásky.
    </p>
    <p>
     Kovács si hodne uškodil svojím dobrodružstvom.
    </p>
    <p>
     — Nie, nemal to robiť! Pripraví sa o autoritu — ťažkal si dekan Ficzák pred priateľom
         Mihókom.
    </p>
    <p>
     — Je to hlúposť! Ba somárstvo, bláznivosť! To som od neho neočakával — prisviedčal dr.
         Mihók. — Ale ináče — usmial sa advokát popod fúziky — sa musí uznať, že nemá mrcha gusto.
         Židovča jako jahoda, len ju zjesť potvoru, taká je pekná!
    </p>
    <p>
     — Ale my potrebujeme vodcu, organizátora, nie sukničára! — rozhorčoval sa farár.
    </p>
    <p>
     — Veď je tak, Nándor barátom, — chlácholil dekana advokát. — Ale nesmieme zabúdať, že
         Šimon je mladý človek. Či mal azda spraviť nešťastným dievča z daktorej lepšej rodiny?
    </p>
    <p>
     — Bodajže ťa i s fiškálom! Pri všetkom ti najde obľahčujúcu okolnosť! Nuž, akokoľvek,
         nemal nám to ten Šimon urobiť; je to predsa len škandál!
    </p>
    <p>
     *
    </p>
    <p>
     Kovács sa z tej historie ľahko vymotal. Otriasol sa jako jako mokrý pes a už to bolo.
         Horšie bolo so židovčaťom. Nemala sa kam podieť. Lebo veď rodičia nechceli o nej ani počuť.
         Ponevierala sa viacej po tetkách, ale ani tie jej nedaly dobrého slova a zazeraly na ňu
         jako na prašivú. A k tomu ešte tie reči, čo sa šírily po klebetnom mestečku!
    </p>
    <p>
     — Tak jej treba, kľampe?! Na takého človeka sa ti to bude lepiť, ako by mu bola roveň,
         potvora! — Ale on sa predsa len nemal tak zahodiť!
    </p>
    <p>
     — Prosím vás. Mužský je mužský. Keď ti dávajú, ber. A keď ideš, poď. Kto chce kam,
         pomôžme mu tam.
    </p>
    <p>
     Peknej Erne neprichodilo sa už ani na ulicu ukázať. Ešte by prstom ľudia na ňu
         ukazovali.
    </p>
    <p>
     Ale jedného dňa vybehla predsa.
    </p>
    <p>
     Rozbehla sa k nemu, zúfalstvom skoro smyslov zbavená. Hlava len a len puknúť bôľom, v
         ušiach jej hučalo, pred očima sa jej zotmievalo. Tvár odvracala od ľudí, aby nemusela čítať
         zo škodoradostných a skúmavých pohľadov znovu a znovu svoje poníženie. A keď dobehla pred
         jeho byt a vkĺzla hnedou bráničkou do zahradky, počaly sa pod ňou nohy podlamovať a
         obchádzať ju mdloba. Ale to iba na okamih. S napnutím posledných síl sa vzpriamila a
         podišla k vysokým skleneným dverom, v ústrety svojmu osudu. Až na schodoch ztíšila kroky,
         siahla si pravicou na srdce, jakoby chcela utíšiť jeho búrlivý tlkot a už bola predo dvermi
         jeho mládeneckého bytu.
    </p>
    <p>
     Ešte raz na chvíľočku zaváhala, priložiac rozpálené čelo k studeným dverom a učúvajúc.
         Vytušila, že je doma, trebárs ucho nerozoznávalo, čo znamená nezreteľný vrzgot a tlumený
         šuchot zaliehajúci z prvej miestnosti. Ani nevedela, jako sa otvorily dvere. Spamätala sa
         trochu, až keď ju zaplavil prúd bieleho denného svetla, derúceho sa do izby cez čipkové
         záclony a sama kľačala na pestrom plyšovom koberci, klopiac oči k zemi. Bujné, lesklé
         havranie vrkoče splývaly jej rozpletené cez plecia i tvár až ku kolenám, keď zavzlykajúc a
         složiac prosebne ruky, zaupela boľastným hlasom, v ktorom chvela sa zmierajúca vášeň:
    </p>
    <p>
     — Šimon! Šimon! pre boha vás prosím, vezmite si ma! —
    </p>
    <p>
     Uškľabil sa mrzute, prikryl novinami popísaný kus bieleho papieru, ležiaceho na stole
         pred ním, siahol za tlejúcou, voňavou cigaretou, nervózne počal ju mädliť v prstoch. Potom
         ju vložil medzi bľadé pery, potiahol par razy, svraštil čelo a odvrátil tvár od príchodzej.
         Po pár šlukoch sa ovládol ešte väčšmi a zadíval sa oblokom na ulicu, kde zažiarilo nad
         červenými škrydľovými a zelenými bľachovými strechami domov zubaté zimné slnko, odrážajúce
         sa o strieborný jagot sňahu, čo sa belel na trotoáre.
    </p>
    <p>
     Vše fľochnul okom na ňu, zakrývajúcu si v krutých rozpakoch bľadú bielu tvár ružovými
         dlaniami. Neočakávaný výstup ho príliš nezmiatol, ba vlastne ani dáko neprekvapil. Očakával
         ho. Nie každá zhrdnutá milenka uťahuje sa so svojím bôľom hneď rezignovane do kúta,
         zriekajúc sa ďalšieho boja. Prečo by sa ho malo zriekať práve toto krásné, kypré židovča s
         pikantne trochu nahor vyhrnutým noštečkom, báječne foremnými ňadrami, vlniacimi sa
         rozčulením, a s nádychom jemného chmýria nad šťavnatými čerešňovými perami?!
    </p>
    <p>
     Zaupela znovu:
    </p>
    <p>
     — Šimon, vy ma tak nenecháte. Urobila by som si niečo, skočila do vody!
    </p>
    <p>
     Ako by ho predsa len bolo dačo bodlo dakde v duši hlboko. Sklopil oči, cítiac, že ona
         svoje upiera na neho, a nútil sa do pokojného tónu:
    </p>
    <p>
     — Nesmiete si urobiť. Všetko sa na dobré obráti.
    </p>
    <p>
     Natiahla ústa k trpkému, sarkastickému úsmevu:
    </p>
    <p>
     — Nikdy, Šimon, nikdy! — vyrážala zo seba pološeptom. — Jedinú nádej mám: vás!
    </p>
    <p>
     Odmlčal sa, tvár mu dostala všedný, unudený skoro netrpelivý výraz, jakoby sa nemohol
         zbaviť dotieravého agenta.
    </p>
    <p>
     — Počujte, Erna! Vy ste predsa rozumné dievča. Nerozčuľujte sa daromne. Čo sa stalo,
         stalo sa. Vstal, galantne sa k nej pritočil, pomáhal jej vstať a podával jej stoličku.
    </p>
    <p>
     Odmietla hrdým pohybom. Zostala stáť, nespúšťajúc s neho oka. Z tej bľadej mužnej tvári,
         z tých očí, čo tak vedia prenikať na dno duše, chcela čítať svoj ortiel.
    </p>
    <p>
     Pustil sa jej a vrátil sa k stolu.
    </p>
    <p>
     — Umúdrite sa, moja zlatá! Viete, jako vás mám rád. Ale vziať?, viete Erna…, moje drahé
         dieťa, vziať si vás nemôžem.
    </p>
    <p>
     Sopjala ešte raz ruky:
    </p>
    <p>
     — Šimon! Šimon! Veď ste mi prísahali! veď sa doma pred rodičmi nemôžem obstáť. Každý by
         na mňa prstom ukazoval.
    </p>
    <p>
     — Nechcete ma rozumieť. Verte mi, nemožno. Viete, čo na mňa čaká. Národná misia.
    </p>
    <p>
     Rozplakala sa vášnive:
    </p>
    <p>
     — Šimon, tak to všetko bol iba klam?! Už vidím, nemali ste ma nikdy radi, vy ste si iba
         zahrávali, jako mačka s myšou. Ale so mnou, so mnou, čo bude?! Doma sa neobstojím, Strahovu
         tiež nechcem byť takto na očiach. Zkazili ste mi život!
    </p>
    <p>
     — Počkajte, Erna, nesúďte! — ponúkal jej stoličku znovu. Sadla si.
    </p>
    <p>
     — Mali sme sa tak radi, ani sme nepomysleli na prekážky, na to, čo nás delí.
    </p>
    <p>
     Uprela na neho oči smutne-vážne, odhodlane.
    </p>
    <p>
     — Delí nás spoločenské postavenie, viera, názor na život. Predo mnou budúcnosť, sláva.
         Vy ste, dieťa moje, dcéra vidieckeho hostinského.
    </p>
    <p>
     — Vedeli ste všetko. Ktože vás zavádzal?!
    </p>
    <p>
     — Vedel i nevedel. Až teraz mi je to úplne jasné.
    </p>
    <p>
     Zaupela zlomená, zaboriac hlavu do dlaní. Hneď sa však vzmužila a hľadela mu do očí. —
         Tak, vy teda tak?! Dobre, Šimon, ale nezabúdajte, ešte je Boh nad námi!
    </p>
    <p>
     — Zabudnete, Erna, uspokojíte sa. V živote to ináč neide. A pochopíte, odpustíte.
    </p>
    <p>
     — Ja vám nemám čo. Nech vás súdi Boh! — Vzpriamila sa náhle a poodišla ku dverom prudkým
         pohybom.
    </p>
    <p>
     — Potešíte sa, moje zlato. Ja vás rád mať neprestanem… priskočil k nej svižne a náhle
         ovinul mlsné rameno okolo jej šije, nakláňajúc hlavu k bozkom.
    </p>
    <p>
     Vytrhla sa mu, jako by ju bol chcel had uštipnuť. — Podliak! — zasypela, gániac očima,
         jako by ho chcela nimi probodnúť.
    </p>
    <p>
     *
    </p>
    <p>
     Klesol resignovane na stoličku. Zmizla jako zjavenie. Bol už sám. Iba kútiky s oboch
         strán rtov trhalo mu nervózné chvenie, a sklamané oči žmurkaly. Vše privrel ich sám. V
         mysli privolával krásnu Ernu energicky zpät. Usadzoval ju, obnažoval jej žiarivé telo a
         vpíjal sa roztúžený do neho. Až sa zachvel bôlom tak, že zubami zaškrípal, nemôžuc sa
         smieriť s myšlienkou, že to nádherné telo už sotva bude kedy svierať vo svojich ramenách.
    </p>
    <p>
    </p>
   </div>
   <div type="chapter">
    <head>
     XXI
    </head>
    <p>
    </p>
    <p>
    </p>
    <p>
     Šimon Kovács prestal zrazu chodiť ku Kelemencovom i Veleczkovcom kurizovať dámam.
    </p>
    <p>
     Zasnúbil sa s Elou Vidovičovou, dcérou strahovského — pekára.
    </p>
    <p>
     Chýr o tom rozšíril sa po celom šírom okolí jako blesk. Lebo veď nikto neočakával, že sa
         Kovácsove veľkorysé ľúbostné dobrodružstvá zakončia tak banálne.
    </p>
    <p>
     Bolo totiž nesporné, že zakotvením v malichernom malomestskom manželskom prístave
         pripraví sa Šimon o nimbus romantického hrdinu. Pripraví raz na vždy.
    </p>
    <p>
     Čo ho to vlastne napadlo?! Je síce pravda, Ela je pekné dievča, ba kráska, utešenej
         strojnej postavy a tvári na maľovanie. Krásné modré oči z pod hustých zlatých mihalníc
         hľadely na svet nežne jako nezábudky, ružovobiela pleť a jemne krojené červené pery boly
         jako stvorené na bozkávanie. Milá bola i tanečnica, že jej páru pohľadať, i obliekať sa
         vie, to sa musí uznať. Ale, čo je z toho všetkého, keď je to predsa len — pekárova dcéra?!
         A keď sa už má vydávať, nechže sa vydá, ale prečo má práve ona dostať za muža národného
         hrdinu?!
    </p>
    <p>
     Je síce pravda, že nie pekár ako pekár. Lebo veď Karol Vidovič bol človek zámožný,
         vážený, v meste mu patrily dva domy, jeden z nich skoro nový, poschodový. Remeslo mu ide
         znamenite, mal stále aspoň štyroch pomocníkov, trebárs cestá miesily, formovaly a krájaly
         stroje. Mal i značné vklady, zasedal v správe miestnej Obchodnej a úvernej banky a
         účastinnej tehelne a škrydliarne. Dom viedol skoro panský; dcéry chodily v hodváboch,
         atlasoch, ale zato neváhaly skočiť, keď sa ozval zvonec, ani do sklepa, aby obslúžily ľudí.
         Žena si dávala ruky bozkávať. Ale predsa to bol iba nevzdelaný pekár, čo sa i vedel vtrieť
         do spoločnosti a deti hrávaly už ochotnícke divadlo a Elinou krstnou mamou bola notárka
         Kelemenová. Lebo veď keď navliekol na seba starý Vidovič žaket, naježil dlhé zanedbané fúzy
         a široká, pehavá, zle vyholená tvár zažiarila mu úsmevom, pri čom vyceril veliké riedké
         žlté zuby, bolo na ňom predsa len zreteľne vidieť dakedajšieho, zvandrovaného tovaryša.
    </p>
    <p>
     Ale zasnúbenie Ely Vidovičovej so Šimonom malo ešte inú, pikantnú príchuť. Znamenalo
         totiž roztrhanie staršieho sväzku. Lebo veď krásna Ela bola až do nedávna zasnúbená s
         úradníkom žilinského berného úradu, Vilom Labodom. Ako vidno, vernosť nepatrila práve k
         Eliným cnostiam. Hovorilo sa, že sa Kovács s ňou oboznámil ešte prv, než prišiel do
         Strahova a to vo vlaku, keď sa viezla navštíviť vydatú sestru do Miškovca. Preukázal jej
         nejakú pozornosť. Poďakovala sa mu. Slovo dalo slovo. Keď sa mladý elegán počal rozohrievať
         a pustil sa do kurízovania, chcela ho pekná Ela ochladiť upozornením, že je zasnúbená.
         Počal ľutovať, že sa sišli tak pozde, a vôbec prešiel do žartovného tónu. Sľuboval jej, že
         si ju dovolí navštíviť v Strahove a že musí vraj svojho soka, už ako jej snúbenca vyhodiť
         zo sedla. Má vraj tušenie, že jej rodičia mu budú väčšmi naklonení. Nevychádzala zo
         smiechu, tak sa jej páčily nenútené žarty partnerove. Ba zo samej koketerie — a či to už
         bol počiatok ľúbosti — pozývala ho k nim, netušiac, že zo žartu môže byť vážna vec. Šimon
         Kovács nebol prvý mladý človek, ktorý prekročil Vidovičovie prah. Lebo veď Vidovíčať bola
         celá pätora, a Ela bola najmladšia. Konečne keď sa Vidovičovci dostali do lepšej
         spoločnosti, nebolo ani divu, že krásne dievčatá, ktoré očakávala beztak pekná obnožka,
         maly okolo seba čosi-kamsi plno ctiteľov.
    </p>
    <p>
     Ale to bolo už neskoršie. K prvým spoločenským stykom nedopomohly Vidovičovcom tak
         peniaze, jako skôr zať. Zámožný pekár bol v spoločnosti ešte úplne nemožný, keď vydával
         najstaršiu dcéru Angelu za evanjelického farára Sztehlika. Ak len nehľadíme na Sztehlikove
         spoločenské styky, nebol ten sňatok pre pekné sedemnásťročné dievča dohromady žiadnym
         obzvláštnym šťastím. Farár Sztehlik, keď sa ženil, bol malý, už vyše štyridsaťročný
         brucháč, ktorý pasoval k štihlej mladučkej kráske jako päsť na oko. Keď si bral Angelu
         Vidovičovie z „lásky“, mal za sebou už pestrú minulosť. Hovorilo sa o ňom, že nejedna mladá
         dedinčianka oplakala už horko chvíľu, v ktorú sa dala obalamutiť sladkými rečmi pána
         farára. Jóži Sztehlik musel platiť alimenty na všetky strany, tak že mu toho z lahodných
         farárskych príjmov mnoho nezvyšovalo. Že však bol „človek prvej triedy“, šatil sa vždy dľa
         najnovšej módy a hodne cestoval, neobišiel sa bez zmenák. Na šťastie nemal o žirantov
         núdzu. Jóži Sztehlik bol známy s celou stolicou a tykal si so všetkými významnejšími
         osobami, počnúc hlavným županom, až k poslednému dogazdovanému statkárovi v Zapadákove.
         Styk s týmito priateľmi udržoval ho, farára na dedine ležiacej Pánu Boh za chrbtom, na
         pozoruhodnej úrovni spoločenskej. Býval totiž väčšinou preč z domu. Neodbývaly sa v stolici
         jedny trochu významnejšie meniny, hody, svadba, aby bol na nej chybel vysmiaty, plnolící
         Jóži Sztehlik s okrúhlym bruškom. Ak nebol náhodou pozvaný, pozval sa sám. Bol to človek
         výrečný, vedel prednášať skvelé toasty a to tak zvučným hlasom, tak pathetickým tónom, že
         účastníkov banketu hneď elektrizoval. Priatelia ho nazývali ženiálnym, síce niektorí
         dodávali hneď žartovne: je ženiálny, ale mal by sa oženiť. Hovorilo sa o ňom, že mu bolo
         ponúknuté profesorské miesto na evanjelickej teologickej fakulte vo Viedni. Ale Jóži
         Sztehlik neprijal. Zostal verný priateľom a stolici, bez ktorých nemohol žiť práve tak ako
         ryba bez vody.
    </p>
    <p>
     Jóži Sztehlik nebol starým mládencom zo zásady. Ba, naopak, bol ženby až príveľmi
         chtivý. Bol známy s celým radom pekných dám z najlepších rodín už z tých toľkých svatieb a
         banketov. Ba chodieval zavše i na bály. Nechcel sa však daromne potiť a trmácať svoje
         okrúhle bruško. Tancu vyhýbal a zasadol si najradšej do bočnej miestnosti k veselej mužskej
         spoločnosti pred poháre vína. Dievčat všímal si iba letmo, keď vše odskočil od stola a
         podíval sa na tanečný ruch. Ale trúfal si za to trúfal. O pár dní objavil sa v klak-laku v
         koči s nádhernou bielou kyticou v ruke a požiadal v niektorom dome celkom bez prípravy,
         jako by bol s duba spadol — o ruku domácej slečny. Ale tá trúfalosť sa mu nebárs vyplácala.
         S každej takej pytačky vracal sa — s košom. Na šťastie mal hrubú kožu. Onedlho vypýtal už
         druhú. Ba dotiahol to tak ďaleko, že raz, — alespoň sa tak hovorilo — požiadal za jediný
         poldeň o ruku dievčat — štyroch.
    </p>
    <p>
     K Vidovičovcom vpadol tiež tak trochu neočakávane. Angele bol síce predstavený na
         ochotníckom divadelnom predstavení, ba chvíľu jej i kurizoval — skôr žartom, veď ešte
         nebola vyrástla ani z krátkych sukieň — na poslednom stoličnom bále. Ale to bolo všetko.
         Tučná a trochu dýchavičná pani pekárka skoro zmeravela od prekvapenia, vidiac naparádeného
         pytača. Ale Vidovič prijal farára vľúdne, a vypočujúc ho, osvedčil sa otvorene, že nemá nič
         proti tomu. Privolaná Angela mala síce skoro spadnúť s nôh od samého prekvapenia, ale potom
         privolila na podiv chytro. Mladé dievča do tých čias na výdaj ani nepomyslelo; slávnostný
         výstup bol pre ňu niečim tak neobyčajným, že nemohla odporovať. Do troch mesiacov bola
         svadba. Ženích mal náramne náhlo. Akiste naliehaly na neho banky, chcejúc sa konečne zbaviť
         pochybných požiadaviek. Dobrák Vidovič vedel tiež o búrlivom mládeneckom živote svojho
         nastávajúceho zaťa a tŕpol, aby tak niektorá z bývalých milienek nevyviedla v kostole pri
         sobáši škandál. Obavy boly však zbytočné. Dedinčianky sa zadržaly vzorne. Ba nový párik bol
         milo prekvapený vezúc sa do svojho domova drevenou slávobranou, ozdobenou chvojím a
         barvistými stužkami a papierikmi. A mladá pani farárka bola až dojatá, keď našla
         priestrannú komoru na fare plnú vriec zemiakov, jačmeňa, žita, vrecák hrachu, maku,
         šošovice, krúpov, pohančenej kaše a zazrela s klinov zabitých do povaly visieť polty údenej
         slaniny, jaterníc, rebár, a na slamienkach kopy vajec, — všetko to dary vďačných církevníc,
         ktoré sa ponáhľaly po starom dobrom zvyku zásobiť mladú pani farárku, „aby nám, chudiatko,
         neprišli do prázdneho.“
    </p>
    <p>
     Vydaj peknej Angely za farára, tykajúceho si s elitou, nemálo povzniesol neznámych do
         tých čias pekárovcov. Ani sami nevedeli, jako sa tá panština na nich prilepila. Pani
         Vidovička sa postarala skoro nezbadane o nové lepšie náradie. A zať — farár pritiahol ako
         magnét hneď hŕbu kurizantov statným Vidovíčaťom. Po Angele bolo ich ešte štvoro, samé
         dievčatá, jedno krajšie jako druhé. Pod okny farárovho tesťa počali sa zastavovať
         gavalieri, prechádzajúcí sa po meste a kurizovať dcéram. Druhorodzenú, Adélu vzal si hlavný
         slúžny Homoki — po prevrati utiekli do Miškovca a tam i uviazli, — tretiu, Klementinu, azda
         najkrajšiu zo všetkých dostal bohatý trenčiansky advokát, Šándor Zátrepka. Vidovič dostal
         sa i do lepšej spoločnosti, ba potykal si s viacerými úradníkmi a veľmi si na tom zakladal.
         Onedlho dostavily sa i hodnosti: členstvo vo správach viacerých podnikov. Ctižiadosť
         bývalého tovaryša počala nachádzať ukojenie. Keď dorastala najmladšia dcéra Ela, vynikajúca
         tak krásou tvári, jako majestátnou postavou a strhujúcim temperamentom, lichotili zaťovia
         namyslenému tesťovi: „Elu nevydáme, apa, nižšie jako za hlavného župana alebo za dákeho
         bohatého fabrikanta. Na tú nech si nebrúsi zuby žiadny úradníček alebo profesorská bieda!“
         A starý pekár usmieval sa blažene: „Nie, nedáme.“ —
    </p>
    <p>
     Zasnúbenie krásnej Ely s obdivuhodným hrdinom odbavovalo sa hodne slávnostne. Bola naň
         pozvaná zámožnejšia čast Vidovičovského príbuzenstva i hŕba snúbencových nových priateľov,
         počínajíc advokátom drom Mihókom a mladým juristom Zoltánom Micsinayom. Nechybela ani
         notárka Kelemenka s mužom. Veď sa predsa musela tešiť zo šťastia svojho krstňaťa.
    </p>
    <p>
     Keď sa konala tretí večer po zasnúbení v maďarskom speváckom kruhu zkúška k
         nastávajucemu koncertu, otáčala sa Ela žiariac šťastím medzi družkami. Ale v prestávke
         obrátila sa k nim zrazu s výčitkami:
    </p>
    <p>
     — Dievčatá, a vy mi ani negratulujete? Azda neviete, že som mladucha?
    </p>
    <p>
     Družky sa, rozumie sa poponáhľaly nahradiť zameškané. Ale nebolo v tom mnoho úprimnosti.
         Veď pekárovu dcéru dosiaľ nepovažovaly za úplne seberovnú. A potom žrala ich závisť. Prečo
         ho má práve Ela dostať?! Prečo?!
    </p>
    <p>
    </p>
   </div>
   <div type="chapter">
    <head>
     XXII
    </head>
    <p>
    </p>
    <p>
    </p>
    <p>
     Nad dedinkou Vozočanmi, ležiacou na brehu širokej rieky a chránenou s druhej strany
         strmým kopcom, ktorý pokrýval hustý borový les, vznášaly sa prvé večerné tiene. Statkár
         Imro Micsinay premieraval vážnym, pomalým krokom, poťahujúc a odfukujúc labužnícky z dlhej,
         striebrom okovanej tajtíčky. Pani statkárka hrabala sa práve v škatuliach porozkladaných po
         stole a stoličkách. Príjemný podvečerný mier prerušilo vše iba zagáganie husí na dvore
         alebo zabečanie oviec v stajni.
    </p>
    <p>
     Domáci pán sa ponoril do mäkkého fotelu.
    </p>
    <p>
     — Vieš, mama, mne sa to už počína nezdať.
    </p>
    <p>
     — Čo?
    </p>
    <p>
     — Nuž, s tým Šimonom. Ustavične iba lumpuje a túla, poneviera sa po vidieku. Ja byť na
         Vidovičovom mieste, to by som mu dcéru nebol dal.
    </p>
    <p>
     — Čo sú to za reči?! Čo by mu ju nedal?! Podívajme sa na mravokárcu. Vari pre trochu tej
         lumpačky? Ktorý mladý človek že sa bez toho obíde? A že sa túla? Nuž, a či negšeftuje?!
    </p>
    <p>
     — Veď gšeftovať, gšeftuje, až hrúza. Ale jako to všetko vypáli?! Mne sa práve tie jeho
         gšefty nepozdávajú. Trochu to smrdí, moja drahá. Ustavične niečo parceluje a nedajbože to
         rozparcelovať. Kupuje a predáva hory v tretej stolici, a nikto zo Strahova ich nevidel.
         Každý tretí človek z našej spoločnosti mu žiruje zmenku alebo mu je spoločníkom v tých
         gšeftoch. A milý Šimon organizuje nás tuná pol stolice proti tým Čechom, ukrývajú sa
         zbrane, konajú sa tajne porady, a rozdelujú sa úlohy. A človek nevie, s čím to ten chlap
         vlastne myslí naozaj? S tými gšefty a či s tou organizáciou a povstaním? Na môj dušu,
         dakedy sa mi tak vidí, že ani s jedným ani s druhým. Len aby nás ten rapeľ do dákej
         šajtľavy nezatiahol!
    </p>
    <p>
     — Už si zase maľuj strašidlá na stenu! Ty to vieš. A predsa vieš dobre, že Šimon tými
         gšeftami zakrýva, o čom sa nesmie verejne vedieť. A tá organizácia? Keď ťa mrzí, vystúp a
         povedz ostatným pravdu, že sa bojíš.
    </p>
    <p>
     — Ja sa nebojím. Ale vystúpiť bolo by, na môj pravdu, najrozumnejšie.
    </p>
    <p>
     — A potom na teba ani pes nepľuvne. — A čo máš vlastne proti tomu Šimonovi? Závidíš
         Vidovičovcom takého zaťa? Ela je poriadne dievča, tá si ho zaslúži.
    </p>
    <p>
     — Ja zavidieť?! Mal by som i koho. Skôr sa o nich bojím.
    </p>
    <p>
     — Boj sa radšej o seba. Tí si dajú rady aj bez teba. Aby si mi s tým nezačínal tak na
         svatbe. To by som sa radšej prepadla. — — Ach, predsa len má ten Šimon pravdu, so starými
         medveďmi sa nič nevykoná. Tých je najlepšie nechať v ich brlohoch.
    </p>
    <p>
     — Podívajmeže sa, jako sa ho zastává. Všetko jej je svätým písmom, čo ten človek povie.
         No, leč počkaj, aby si sa v ňom nesklamala. Všetci ste sa s ním slízali a neviete, s kým.
         Nie, že by mal čo proti nemu. Pre mňa nech je trebárs generálom alebo ministrom a najväčším
         boháčom v krajine. Ale podľa môjho rozumu by si milionár predsa len nepotreboval na
         pártisícové zmenky požičiavať. Mne je ten chlap od počiatku podozrivý a basta! Mne to nikto
         nevyhovorí.
    </p>
    <p>
    </p>
   </div>
   <div type="chapter">
    <head>
     XXIII
    </head>
    <p>
    </p>
    <p>
    </p>
    <p>
     Ešte sa nezahojila čerstvá rana — žiaľ nad ztratenou dcérou — v srdci Eiselovom, keď
         nastal v procese o dedictvo neočakávaný obrat.
    </p>
    <p>
     Grófovci, s ktorými sa pravotil, sa chceli s ním vyrovnať.
    </p>
    <p>
     Ponúkli mu vyrovnanie po svojom advokátovi. Podmienky boly pre neho dosť prajné. Chceli
         mu odstúpiť z Csekonicsovského majetku tri majere, pílu, jednu pálenicu a vyplatiť v
         hotovosti šesť milionov korún. To všetko dostane ku svojmu majetku v Jamnom.
    </p>
    <p>
     Každý bol presvedčený, že sa Eisele s grófovci pokoná. Veď lepší vrabec v hrsti jako
         zajac v chrasti. A k tomu sľúbili grófovci zaplatiť všetky advokátske a súdobné trovy,
         ktoré išly do veľkých súm.
    </p>
    <p>
     Potvora nemecká! Predsa len má šťastie. Vari mu sami čerti pomáhajú! — čudovala sa
         dedina nad novým obratom.
    </p>
    <p>
     Tým väčšie bolo všeobecné prekvapenie, keď sa rozchýrilo, že sa Eisele nepokonal.
         Nábidku grófovcov odmietol. Musí vraj dostať všetko, čo mu jeho dobrodinec poručil.
         Nezriekne sa ani šindľa, ani piadi.
    </p>
    <p>
     Proces sa započal s novou chuťou.
    </p>
    <p>
     Večerní hostia v útulnej vinárni „Na Sahare“ boli už väčšinou hodne rozjarení a nízke
         miestnosti, rozdelené po jednej strane v rad otvorených oddielov, naplnené oblakmi
         šedomodrého dymu, keď vchádzali ta dvaja mladí ľudia, blondýn oblečený s pedantnosťou a
         výstrednosťou gígerlaťa, a bľadolící, širokoramenný chlapik trochu váhavých pohybov, s
         priezračnou velikou tvárou, z ktorej zračila sa voľaká predčasná ľahostejnost či stopy
         prežitých utrpení. Vchádzali živo diškurujúc, starajúc sa iba o seba. Ba oči bľadého
         širokoramenáča, podľa šiat dákeho lepšieho dedinského gazdu, hľadely kamsi do diaľky,
         nevšímajúc si ani predmetov a osôb v zadymenej miestnosti.
    </p>
    <p>
     — Hovorím ti, iba na chvíľu, najviac ak na hodinku — šepkal kamarátovi, pevne odhodlaný,
         že sa nedá dlhšie zdržať.
    </p>
    <p>
     — Neboj sa, ty bojko! — chlácholil ho beľavý fičúr. — Azda som dáky lump?!
    </p>
    <p>
     Počali sa obzerať po vinárni, hľadajúc očima tretieho kamaráta. Ale ten, dlhý počerný
         elegán im už kráčal v ústrety. — Vítám vás, mládenci! — potriasal im srdečne pravice.
         Žiariace jeho oči a rozpálené líca svedčily výmluvne, že Šimon Kovács — lebo on to bol —
         nesedí tu o vode.
    </p>
    <p>
     — To je dosť, že si tohoto sysla — vyceril zuby na Ďulu Jonášovie — už raz vytiahol z
         jeho diery — žartoval, vedúc kamarátov k svojmu stolu, za ktorým sedela už menšia skupina.
         — Kamaráti, mám tu spoločnosť, musím vás soznámiť.
    </p>
    <p>
     Za stolom sedeli traja páni, pred každým z nich pohár vína, fajčiaci a pohrúžení do
         hlučnej debaty.
    </p>
    <p>
     — Stalo sa už pár podobných prípadov — preriekol pomaly, ale s dôrazom, akosi
         autoratívne šedivý starší pán plných ružových líc, s malým bruškom. Autority dodával mu
         najmä zlatý cviker zakväčený na veľkom kostnatom nose.
    </p>
    <p>
     Mladí ľudia prikročili k stolu a predstavovali sa. Kovács opakoval ich mená. Oba
         spoločníci starého pána so zlatým cvikrom povstali.
    </p>
    <p>
     — Ach, Micsinay? Servus! — podával ruku starý pán, zostávajúc sedieť. — S fotrom sa
         veľmi dobre poznáme. Znamenitý človek.
    </p>
    <p>
     — Kto je to? — spytoval sa Ďula šeptom Zoltána Micsinaya.
    </p>
    <p>
     — Ale dr. Ludassy Nándor, sedriálny sudca na penzii, veľmi vzdelaný človek.
    </p>
    <p>
     — Je to na ňom vidieť — uznával Ďula s rešpektom, nespúšťajúc očí so zlatého cvikra,
         jako by ho ten lesklý predmet bol hypnotizoval.
    </p>
    <p>
     — A nestalo sa mu nič — obnovoval krúžok okolo starého pána prerušenú debatu.
    </p>
    <p>
     — Čo by sa mu stalo! — rozhorľoval sa malý brünet s veľkou vlasatou hlavou. — Veď na
         maďarskej strane nebol prípad vôbec vyšetrený.
    </p>
    <p>
     — Šlo o púhu náhodu — vysvetľoval vychrtlý bľadý mužský s nápadnou beľavou umeleckou
         frizúrou a velikou pestrou umeleckou mašľou pod suchým kostnatým hrdlom.
    </p>
    <p>
     — A čo s českej strany?
    </p>
    <p>
     — Nuž, veru tí robili z toho otázku. Gusti Rainberg musel byť preložený a do roka bol
         prepustený zo služby. Vraj v rámci „reštrikcie“, ono sa to už nejaká zámienka ľahko najde.
         Prišiel, chudák, o miesto, a strachu vystál tiež dosť. Keby sa o tom dozvedely tunajšie
         úrady, bol by z toho poriadny malheur.
    </p>
    <p>
     Starý pán s cvikrom významne zažmurkal. — Nie, páni moji, nevyzerá to tak zle.
         Vyšetrovanie bolo vykonané iste i tam. Nemalo podľa všetkého nijakého pozitívného výsledku.
         Nebolo možno zistiť vinníka, alebo azda vystrelili do povetria naraz viacerí, na poplach,
         so žiadnym iným úmyslom. Zákerný výstrel s vražedným úmyslom? Nie, páni moji, to je nie
         žiaden špás. Taká vec sa musí najprv dokázať, a to sa nedá tak ľahko. A keby sa i dokázalo,
         nemožno pachateľa len tak hneď odsúdiť. Ak sa to vôbec stalo, tak sa to stalo v službe,
         bona fide. Možno že vystrelil do vzduchu, ale rúra klesla. A potom je ešte desať iných
         možností. Na príklad patričný si mohol myslieť, že je to v kroví zajac. Je to vôbec veľmi
         komplikovaný prípad. Ak sa i niečo stalo, i tak je vec náramne sporná. Ako hovorím, nie je
         to u pohraničnej stráže dohromady vlastne nič tak neobyčajného. A ešte k tomu v takom čase,
         v takých pomeroch. Vina je skoro úplne vylúčená.
    </p>
    <p>
     Kučéber ponúkol svoje maškrty.
    </p>
    <p>
     — Bude se páčiť, prosím, oriešky, mandle v čokoláde, fazuľky v cukre, sardínky, rusle,
         heringy?
    </p>
    <p>
     Zoltán shrabol celú hromadu. Strkal Ďulovi do úst jabĺčka a čerešne nabodnuté na špandľu
         a veľmi sa zabával na Ďulových rozpakoch, s akými sa odvracal od tej divnej pochúťky.
    </p>
    <p>
     — Daj mi s tým pokoj! Na také svinstvo som nie naučený — a pociťujúc v ústach ošklivosť,
         upil si trochu vína z pohára.
    </p>
    <p>
     — Blázonko! — škeril sa Zoltán útrpne. — Ty sa do toho rozumieš, ty chúďa z teplej múky!
         To ti verím, tetky ti to nevarievajú.
    </p>
    <p>
     Kovács sa vzdialil debaty, do ktorej čím diaľ viacej zapadali sudca a jeho spoločníci, a
         počal sa venovať svojím novým kamarátom. Rozkázal liter „muškátového“ a horlive nalieval.
         Chvíľami sa labužnicky natiahol a preťahoval údy v príjemnom teple, opierajúc sa chrbtom o
         mäkký čalúnovaný remenný pás nad lakovanou drevenou lavicou.
    </p>
    <p>
     — Tak čo, Zoltán, už sa srdiečko zahojilo?
    </p>
    <p>
     Oslovenému zamrel zapáračný smiech na rtoch, oči podívaly sa boľastne, vyčítave.
    </p>
    <p>
     — Nemôžeš zabudnúť, chlapče, — hlas Šimonov zmäkol, ruka sa položila na priateľovo
         plece. — Nehnevaj sa, ja som nechcel… ospravedlňoval sa.
    </p>
    <p>
     Zoltán zaboril hlavu do dlaní, nemohol bôľom prehovoriť ani slova.
    </p>
    <p>
     — Hej, kamarát, život je zlý. Človek sa musí učiť trpieť, čo jako pritom srdce krváca…,
         filozofoval major, dolievajúc do pohárov.
    </p>
    <p>
     — Servus, Ďula! — štrngol si s rozpačitým dedinčanom. — A čo ty, kamarát, vieš tiež
         ženské srdce rozbúriť?
    </p>
    <p>
     Bucľatá, panensky biela tvár pod beľavými nahor vyčesanými vlasmi sa zapálila rumencom
         hanblivosti. Neodpovedal. Ale slová peštianského majora mu počaly vŕtať v hlave. Či možno
         ženské srdce ozaj rozbúriť? A čím? Obzeral si výrazný profil Šimonov pozorne. Čo vlastne
         pôsobí na tie ženské? Tie lesklé čierné oči, hľadiace pred seba tak veselo, sebavedome, ba
         výbojne, či dlhá lesklá štica, splývajúca z havranních vlasov na ľahko zbrázdené čelo? Či
         pohŕdavý úsmev pohrávajúci Šimonovi okolo kútikov?
    </p>
    <p>
     Zoltán zodvihol hlavu a siahol za pohárom.
    </p>
    <p>
     — Vidíš ho, jako se červená, neviniatko?!
    </p>
    <p>
     — Ten by pred dievčaťom utiekol. Žabka z meštianky by ho priviedla do rozpakov.
    </p>
    <p>
     — Náramne pochybujem — zastával sa Kovács naoko hanblivého zemäna. — Na také neviniatka
         sa ženské najskôr lepia. Taký Ďula môže mať svoju tajnú lásku, že nikto nemá o tom ani
         tušenia. A či v Jamnom nieto dievčat? Mal by si tak Ďulu vidieť na dedinskom korze alebo
         pri muzike.
    </p>
    <p>
     — Ale Ďulu?! Veď ten sedí ustavične tetkám na sukniach.
    </p>
    <p>
     — Daj pokoj! Tiché vody brehy podmývajú. To on len tak, aby mu tetky skorej dôverovaly.
    </p>
    <p>
     — Ráčte si priasť niečo jesť? — obchádzal kelner stoly.
    </p>
    <p>
     — A čo máte?
    </p>
    <p>
     — Báječný perkelt, prosím, teľací paprikáš, chladnú bravčovinu.
    </p>
    <p>
     — Tak mne tú bravčovinu, ale chudú. A čo k tomu? — rozkazoval si major.
    </p>
    <p>
     — Bude sa páčiť zemiakový šalát?
    </p>
    <p>
     — Nedbám.
    </p>
    <p>
     — Mne tiež — ozval sa Zoltán.
    </p>
    <p>
     — Ráčte si priať? — obrátil sa kelner k Ďulovi.
    </p>
    <p>
     — Mne ešte nič.
    </p>
    <p>
     — Podívajmeže sa na skupáňa — počal dodievať Zoltán, keď sa kelner vzdialil.
    </p>
    <p>
     — Ale nestar sa do neho! Nevieš, čo má za lubom — zahrával si Šimon i naďalej na Ďulovho
         zastancu.
    </p>
    <p>
     Debata na druhom konci stolu oživla. — Dajme tomu už raz pokoj! — ozval sa starý pán
         autoritatívne. — Nemáte už naskrze iné téma? — Jeden zo spolustolovníkov pošepol mu totiž,
         že sa hrdina „malheuru“ Gusti Rainberg pochválil so svojou aférou nedávno v ktorejsi
         vinarni. Kamaráti mu zapchávali ústa, keď bolo chúlostivé vyznanie už vonku. Rozumie sa,
         nebol naskrze triezvy, inak by sa azda len predsa nebol tak zabudol. Ale čo by pár takých
         ľahkovážnych slov mohlo mať za následky?!
    </p>
    <p>
     — Keď som ja bol mladý človek, — obrátil starý sudca reč na inšie, — ta sa žilo trochu
         inakšie, jako vy dnes. Na hostinec som dostal od otca sotva tak štyry razy do roka. I to
         len na veľa — veľa. Ale na vlastenecký cieľ som zato dal ochotne trebárs poslednú zlatku. A
         na dobrú knižku som si tiež špendýroval. Dnes sú iné časy. Mládež dbá iba o radovánky, o
         môdu. A vy, maďarské spolky, živorte, ty, maďarská kniha, sožltni tam vo výklade za sklom!
    </p>
    <p>
     — Hahaha! — smial sa počerný, uzemčitý chlapík, hľadiac škodoradostne na svojho druha. —
         Pišta barátom, Nándor báči ti dal!
    </p>
    <p>
     — Nech! — mračil sa mladý fičúr. — Ja si preto myslím svoje.
    </p>
    <p>
     — Čo takého?
    </p>
    <p>
     — Že sa svojich mladých liet trovil Nándor báči s kamarátmi práve tak ako my tu dnes.
    </p>
    <p>
     — To si ty myslíš — slová zanikaly v hluku. Do vinárne vchádzala práve nová skupina
         hosťov. Ukázal sa majiteľ vinárne. Kráčal miestnosťou ukláňajúc sa na všetky strany. Pri
         známšich hosťoch sa zastavil na slovíčko-dve.
    </p>
    <p>
     — Kedyže to budete mať tam hore už raz hotové? — spytoval sa dr. Ludassy.
    </p>
    <p>
     — Otvoríme ju, dúfam, tak v máji alebo júni, vaše blahorodie — vysvetľoval vinárnik,
         vysoký, suchý, málomluvný mužský v prostredných rokoch.
    </p>
    <p>
     — Pán vinárnik, či by ste ozaj uhádli čo vašej vinárni chýba? — ozval sa Zoltán
         Micsinay.
    </p>
    <p>
     — Dievčatá. Bolo by tu hneď veselšie.
    </p>
    <p>
     — Prosím, to neide. Ono sem chodia starší páni s paniami, často i s dcérami. Človek by
         ľahko prišiel o najstálejších hosťov.
    </p>
    <p>
     Šimon Kovács natiahol nohy pod stôl, ba až na druhú stranu, a zaboriac sa telom do
         koženého futrovaného operadla, počal púšťať nosom obláčky cigaretového dymu a usmievať sa
         významne.
    </p>
    <p>
     — Chlapci, — ozval sa tlumeným, ale zato veselým hlasom k svojim druhom. — Vedel by som
         o dobrom gšefte.
    </p>
    <p>
     — O jakom? — trhol sebou Zoltán, uprúc zvedave oči na rozjareného majora.
    </p>
    <p>
     — Báječný gšeft, kamaráti! — mľaskol labužnícky jazykom. — Ale vec je trochu diskrétna,
         nuž, jazyk za zuby! — začínal mnohosľubne. — Báječný gšeft pre nás všetkých! — Ani by ste
         neuhádli, čo. — Viete, chlapci, na čom sa dá dnes zarobiť?
    </p>
    <p>
     — Na kožiach — hádal Zoltán.
    </p>
    <p>
     — To by si si dal! — uškľabil sa Šimon pohŕdlive… Koža, to je práve strašne riskantný
         tovar. Najlepšia konjunktúra je už dávno preč.
    </p>
    <p>
     — Tak na statku.
    </p>
    <p>
     — Ani chýru! Ceny sa práve veľmi menia. Za pár týždňov by si mohol prešustrovat trebárs
         celý svoj otcovský podiel… No, tak!… Neviete?… Hej, mládenci, sú ešte lepšie gšefty. S čím?
         S drevom. Hej, to je ten pravý tovar. Každý ho potrebuje a málokto ho má. Drevo potrebuje
         Nemecko, Francia, Maďarsko, Itália. A potrebuje ho i tu u vás každý. Na stavby, na švelere
         a na sto iných vecí. A ceny sa držia. To potrvá ešte pekných pár rokov, kým obnovia
         Francúzi, čo im vo vojne spustošili. I v Maďarsku, tu u vás a inde sa toho musí postaviť,
         kým to príde trochu do poriadku. V najbližších pár rokoch drevo, keď je len trochu
         poriadnejšie, nemôže padnúť v cene. Hora je dnes zlatá baňa.
    </p>
    <p>
     — Verím. Ale čo z toho máš? Drevo majú v rukách židia — mudroval Ďula Jamnický.
    </p>
    <p>
     — Vidíš, Zoltán, Ďula má rozum. Majú ho židia v rukách. Ale boli by sme blázni, keby sme
         im všetky dobré gšefty nechávali. Či viete, chlapci, že ja som narobil majetok z dreva?
         Veru tak, kamaráti, vo Vesprímskej, keď som gšeftoval s dubami.
    </p>
    <p>
     — Môžeš mať pravdu, — zamýšľal sa Zoltán, — ale keby len do toho neboly treba toľké
         groše.
    </p>
    <p>
     — Toľké groše?! Never, kamarát, nie je to také zlé. Beztak by som dal do toho najväčšiu
         čiastku sám. Pre mňa by síce bolo najvýhodnejšie, keby som previedol celý gšeft sám. Ale
         vec má malý háček. Som maďarský príslušník. A k vyrúbaniu lesa musí dať povolenie vaše
         ministerstvo orby. Povolenie by muselo znieť na vaše mená, jako československých občanov.
    </p>
    <p>
     — Ministerstvo orby?! — divil sa Zoltán. — Aké lesy by sme to vlastne rúbali?
    </p>
    <p>
     — Štátne, v Gemeri.
    </p>
    <p>
     — Mnoho?
    </p>
    <p>
     — Aspoň 1000 jutár, ale možno aj 15000. Každý by sme si mohli ľahko zarobiť 50 až 100
         tisíc, podľa toho, koľko by sme ktorý do toho strčili. Pravda, ja by musel mať z toho
         trochu viac, veď ja by som našiel kupca v Pešti, ja by som vložil do toho 150 tisíc českých
         korún.
    </p>
    <p>
     — A koľko by sme mali dať my? — vyzvedal sa Ďula nesmelo.
    </p>
    <p>
     — Stačilo by po dákych tridsiatich tisíckach.
    </p>
    <p>
     — Kdeže by ja toľké groše vzal?! Čo bolo, sa minulo, humno sa stavälo, prikupoval statok
         — ponosoval sa Ďula. —
    </p>
    <p>
     — Nuž, a inak by si nevedel sohnať dáke groše? Majú tety peniaze?
    </p>
    <p>
     — Majú. Na vkladných knižkách v banke.
    </p>
    <p>
     — A koľko na nich majú?
    </p>
    <p>
     — Dohromady dákych 50 tisíc.
    </p>
    <p>
     — Dáme im podpísať obligátor.
    </p>
    <p>
     — Tie nepodpíšu — uisťoval Ďula.
    </p>
    <p>
     — Čerta nepodpíšu! To už nechaj, kamarát, na mňa. Ja už najdem šikovnú zámienku. Ty si
         požičaš na obligátor 30 tisíc, a bude to. Do roka máš 60 — 80 tisíc.
    </p>
    <p>
     — Ale ak tetky…
    </p>
    <p>
     — Vidíš ho, strachopúda! — posmieval sa Kovács. — Nechaj to len na mňa, kamarát. Ty by
         si si nezarobil, ani keby ti zlatí vtáci lietali okolo hlavy. Nech zarobí žid, čo?!
    </p>
    <p>
     Ďula sklopil oči.
    </p>
    <p>
     — A čo ty, Zoltán?
    </p>
    <p>
     — Ja toľko nesoženiem. Vylúčená vec.
    </p>
    <p>
     — Prečo vylúčená? Plnoletý si, požičať si môžeš; ide iba o podpis. Azda by ti dal aj
         otec niečo do toho.
    </p>
    <p>
     — Ani myslieť! To je bojko, človek zo starého sveta. Tomu by sa od gšeftov hneď točila
         hlava. Apa nesmie o ničom ani vedieť.
    </p>
    <p>
     — Tak azda maminka.
    </p>
    <p>
     — Kto ho vie.
    </p>
    <p>
     — Vysvetlíme jej úprimne, o čo ide. Neboj sa, chlapče, pôjde to. Drevo je predsa nie
         žiadna lutria. Chacha, drevo to je trochu istejší tovar ako tie vaše české papierky. Tie
         môžu urobiť ľahko kotrmelec, ale drevo nie. To skôr postúpi v cene.
    </p>
    <p>
     — Ale jako sa do toho pustíme, keď sa do dreva nerozumieme?! — zaváhal Zoltán.
    </p>
    <p>
     — Ach, ty si blázon! Nuž, a či ja nemám v dreve žiadnu prax?! Nevyrúbal som 400 jutár
         dubu pri Zirci?! A nemám spoločníka odborníka?
    </p>
    <p>
     — Koho?
    </p>
    <p>
     — Feigenbauma z Košíc. Kamarát, ten človek má nos, ten sa mrcha gšeftu nechytí. To je
         milionár. A má spojenie s Nemeckom. Ten má všetko, čo potrebujeme: píly, rubáčov, svoje
         vlastné prenosné horské železnice.
    </p>
    <p>
     — A prečo neurobí ten gšeft sám?
    </p>
    <p>
     — Prečo? Preto, že u nás v Maďarsku od neho nikto nič nekúpi. U nás vládne
         antisemitizmus. Žid nedokáže nič bez kresťanského spoločníka. A Feigenbaum vie dobre, jaké
         ja mám v Maďarsku konnexie. A k vôli vášmu českému ministerstvu potrebujeme zase vás.
         Feigenbaum vyrúbal obrovský kus štátnych lesov vlani. Nebudú predsa ustavične strkať všetko
         jednomu. Smluvu s ministerstvom alebo s riaditeľstvom štátnych majetkov by ste museli
         uzavrieť vy dvaja.
    </p>
    <p>
     — S nami smluvu ťažko uzavrú. Ďula, chudák bol už… no, vieš predsa o tej jeho chorobe, —
         a ja som u Čechov nebárs dobre zapísaný, keď študujem v Pešti — odporoval mladý Micsinay.
    </p>
    <p>
     — Zoltán môj, ty si naivný na neuverenie! — vzdychol Kovács. — Čo si ty myslíš, že o
         gšeftoch rozhodujú štúdie?! O tom rozhoduje toto! — Kovács naznačil dvoma prsty sádzanie
         peňazí na dlaň. — V ministerstve sa ťa nebude nikto spytovať, jaké máš politické
         presvedčenie, ale čo bude z toho mať? Tak, veru, kamarát!
    </p>
    <p>
     — Ako to?! — rozovrel Ďula ústa celý udivený.
    </p>
    <p>
     — Sekčnému šéfovi v ministerstve, čo o veci rozhoduje, budeme musieť dať, čo len dákych
         desať-dvadsať tisíc. Ináč s nami ministerstvo smluvu nikdy neuzavrie.
    </p>
    <p>
     — A čo, ak to vyjde najavo?! — počal sa strachovať Ďula.
    </p>
    <p>
     — Čo?!
    </p>
    <p>
     — Že sme podplácali.
    </p>
    <p>
     — Ako podplácali?! My predsa môžeme darovať komukoľvek, čo chceme. Vraj podplácanie? Ha!
         ha! ha! — rozosmial sa Kovács z chuti. — Ako si to vlastne, kamarát, predstavuješ?! Či sa
         už kedy uzavrela so štátom dáka smluva bez podplácania? Probuj sa vybehať, kamarát, bez
         peňazí nejakú výhodu, koncesiu. Nevieš, braček, čo je život, čo je gšeft. Z čohože hrá taký
         sekčný šéf takého pána, chodí s rodinou do kúpeľov, do Paríža, Itálie, k moru, repräzentuje
         sa spoločensky, krásne býva, kupuje žene nádherné toalety?!. Azda z tých 4500 korún
         mesačne? Nedaj sa vysmiať, prosím ťa!
    </p>
    <p>
     — Kto chce zarobiť 100-tisíc, musí aspoň 20 — 30 tisíc rezkírovať na dary; inakšie to
         neide. Tak to robí každý, kto chce zarobiť.
    </p>
    <p>
     Zoltánovi Micsinaymu zažiarily oči blahou nádejou. Zarobiť si tak obratom ruky 30 — 50
         tisíc! A keď sa raz zapracuje, o dva-tri roky trebárs sto-dvestotisíc! Uložil by si ich v
         anglických librách. A keď budú Horniaky oslobodené, kúpi si za ne nový majetok alebo sriadi
         na otcovskom liehovar a zbohatne, bude hrať rolu vo verejnosti, stane sa poslancom, možno
         aj ministrom, veď je ešte mladý… Áno, musí sohnať podiel do gšeftu, musí!
    </p>
    <p>
     *
    </p>
    <p>
     Šimon Kovács si zatiaľ prisadol k drovi Ludassymu, kterého boli už oba spoločníci
         opustili, tak že z dlhej chvíle podriemoval.
    </p>
    <p>
     — Nándor báči! — Šimon položil sudcovi tíško ruku na plece.
    </p>
    <p>
     — Čo je?! — starý pán sa trhol a rozovrel oči. — Čo je, chlapče?
    </p>
    <p>
     — Chcel som ťa o niečo prosiť.
    </p>
    <p>
     — Len hovor! Som ti k službám.
    </p>
    <p>
     — Ide o vážnú vec, veľmi diskrétnu — šepkal mu do ucha. — Kde by som sa mohol, Nándor
         báči, s tebou nerušene porozprávať?
    </p>
    <p>
     — Kde sa ti páči, trebárs u mňa na byte. Kedy by si prišiel?
    </p>
    <p>
     — Trebárs zajtrá dopoludnia, tak k jedenástej, poldvanástej.
    </p>
    <p>
     — Bon.
    </p>
    <p>
     *
    </p>
    <p>
     Ďula Jamnický si rozkázal večeru. Po dlhom váhání sa rozhodol za teľací paprikáš. A
         chcejúc sa kamarátom aspoň trochu revanžovať, rozkázal s ťažkým srdcom liter starého
         pezinského.
    </p>
    <p>
     Starý Ludassy sa porúčal. V útolnom séparé zostali nastávajúci drevokupci sami. Ďulu
         víno počalo rozpalovať.
    </p>
    <p>
     — A neošidí nás ten žid, ako sa volá…?… robil si zase starosti.
    </p>
    <p>
     — Leopold Feigenbaum. Zbytočné strachy — usmieval sa Kovács. — Ako do paroma by nás
         mohol ošidit?! Do roka musí s námi zúčtovať. Dostaneme svoje podiely nazad, k tomu účasť na
         zisku. Okrem toho vymienime si hneď v smluve, že máme ke všetkému prístup: do hory, na
         pílu, ku knihám. Môžeme kontrolovať rúbanie, nakladanie do vagónov, všetko, ale všetko.
         Budeme mať prístup k obchodnej korrespondencii. Konečne obchody s Maďarskom uzavriem ja
         sám. Nuž, ako by nás mohol ten mojše oklamať? So svojimi majetkami, pílami, domami a
         šlógami nám neutečie. Ozaj, který ste starší?
    </p>
    <p>
     — Ďula — ozval sa Zoltán.
    </p>
    <p>
     — Ba vari ty? — namietal Ďula.
    </p>
    <p>
     — Ja mám na jedenadvadsiaty, a ty, tuším, päťadvadsať?
    </p>
    <p>
     — Štyriadvadsať a dva mesiace.
    </p>
    <p>
     — No, tak vidíš.
    </p>
    <p>
     — Ja len preto, ktorý máte prísť do firmy.
    </p>
    <p>
     — Ako to?
    </p>
    <p>
     — Nuž, firma môže byť na pr. „Jamnický a spol.“ To „spol.“ znamená spoločníci.
    </p>
    <p>
     — Nech je tam trebárs Zoltán — uskromňoval sa Ďula, v ktorom sa ozval inštinkt
         opatrnosti.
    </p>
    <p>
     — Prečo by si nebol ty? — počal mu dohovárať Kovács. Ty budeš vo firme plným menom a
         tvojimi spoločníkmi budeme ja, Zoltán a žid.
    </p>
    <p>
     — Nuž, keď to musí byť…
    </p>
    <p>
     — Ale medzi sebou urobíme tiež smluvu, aby nebolo nedorozumenia. Smluva bude platiť na
         jeden rok. Kto bude chcieť, môže ju po roku obnoviť… Tak aby nám to dobre vypálilo! —
         štrngol si Šimon s oboma spoločníkmi…! Aby sa nám gšefty vydarily! — pripíjal Zoltán.
    </p>
    <p>
     — Na zdravie!
    </p>
    <p>
     — Nehnevajte sa, priatelia!… vstával Ďula celý rozpálený od tepla a nápoja —, ale ja už
         musím domov — spustil rozhodne.
    </p>
    <p>
     — Bojíš sa teták, čo? Daly by ťa kľačať, alebo by si zostal za trest bez obeda,
         chudáčik? — počal sa posmievať Zoltán.
    </p>
    <p>
     — Nie, ale sa chcem vyspať. Ja som nie naučený po nociach vystávať — bránil sa Ďula
         gurážne.
    </p>
    <p>
     Kovács sa zamračil. — Kamarát, máš ešte veľmi nevypláknutú hubu! — káral prostorekého
         Jamnického. — To je iba u vás na dedine lumpom každý, kto neide s kurami drichnať.
    </p>
    <p>
     — Ja som gazda, ja musím vstávať — vyhováral sa Ďula.
    </p>
    <p>
     — Síce, neškodilo by sa trochu prejsť — rozhodoval sa Šimon.
    </p>
    <p>
     — Nedbám — súhlasil Zoltán.
    </p>
    <p>
     — Platiť! — zvolal Kovács.
    </p>
    <p>
     Pribehol hlavný kelner. Šimon zaplatil i za kamarátov, darmo chcel strkať zahanbený Ďula
         kelnerovi peniaze. — Hovorím vám, mám teľací paprikáš a liter starého vína — opakoval.
    </p>
    <p>
     — Je zaplatené, vaše blahorodie — ukláňal sa kelner.
    </p>
    <p>
     — Já to nemám rád, také špásy! — mrzel sa Ďula.
    </p>
    <p>
     — Musíš sa naučiť kamarátské móresy — dohováral mu Zoltán.
    </p>
    <p>
     Vyšli na povetrie. V nočnej tme žiarily nad tichým mestečkom hviezdy.
    </p>
    <p>
     — Kam chceš ísť, Ďula?
    </p>
    <p>
     — Domov.
    </p>
    <p>
     — Pešky?
    </p>
    <p>
     — No, a?
    </p>
    <p>
     — Máš rozum? Chceš sa prechladiť v takej zime? — počal sa o neho starať Kovács. —
         Prespíš u mňa.
    </p>
    <p>
     — Ďakujem ti, ale ja sa vyspím len doma.
    </p>
    <p>
     Zoltán zažmurkal ukradomky na Kovácsa. Potom navrhol nahlas:
    </p>
    <p>
     — Neskočíme do kaviarne?
    </p>
    <p>
     — Ja nie, — zariekal sa Ďula.
    </p>
    <p>
     — Iba na šálku čiernej kávy — vysvetľoval Kovács.
    </p>
    <p>
     — Ja bez nej môžem byť — nedal sa Ďula sklátiť vo svojom úmysle.
    </p>
    <p>
     — Všimol si si doktora Ludassyho? — spýtal sa Zoltán Ďulu.
    </p>
    <p>
     — Všimol. Vidí sa byť múdry človek.
    </p>
    <p>
     — To si myslím. S tým mávali advokáti ťažkú robotu, dokiaľ byl sudcom. To je právnik, že
         ho niet druhého hádam na celých Horniakoch. Byť ten advokátom, tak je z neho dnes iste
         milionár.
    </p>
    <p>
     — Len sa hlás vždy k nemu — radil Ďulovi Šimon. — Môžeš ho dakedy potrebovať. Poradí ti
         za troch advokátov. Zlatý človek!.
    </p>
    <p>
     Trojlístok mladých ľudí našiel sa pri vchode osvetlenom barevnými žiarovkami. Stál pri
         ňom portýr, diškurujúci práve s policajtom a voľákym mladíkom.
    </p>
    <p>
     — No, tak na tú čiernu! — vzal Zoltán Ďulu pod pazuchu. Ďula sa bránil. — Nerob,
         človeče, komédie!
    </p>
    <p>
     Ďula zaváhal. Hlavu mal trochu ťažkú, i horúčnosť šla na neho od vína. Azda mu ta čierna
         urobí dobre na hlavu. Dal sa viesť priateľom. Pod nimi objavily sa schody, ožiarené ružovým
         svetlom, pokryté tmavočerveným kobercom, pozdĺž jasnomodrých stien. Zdola zaznievala lákave
         svižká, veselá hudba. Na konci schodov rozovrela sa veliká hustá modrá záclona.
    </p>
    <p>
     Ďulu omráčila záplava svetiel, šum, bujný smiech, ozývajúci sa zo všetkých strán,
         barevné závesy po pestro tapetovaných stenách. Pretlačili sa pomedzi kelnerov do garderoby.
         Složiac sa zasadli si na zelený plyšový diván k okruhlému mramorovému stolu.
    </p>
    <p>
     Ďulovi sa zdalo, že niekto vykúzlil pred ním niektorú z povestí „Tisíc a jednej noci“.
         Akoby ožívaly pred ním báječné krásné scény z knihy, ktorú mu raz bol požičal strýc Teofil
         z mesta, ten starý sveták. Okolo stolov sedely s hosťmi hlboko obnažené ženské v módnych
         barevných šatoch, s krásnymi bohatými frizúrami na hlavách. Na nohách sa im ligotaly
         ozdobné črievice. Tak asi predstavoval si Ďula orientálné princezny z povesti.
    </p>
    <p>
     Jedna zo ženských, vážna, tichá blondýna vo vzdušných modrých šatoch sedela v kúte pri
         dverách garderoby za malým stolíkom. Zdala sa byť voľáka smutná, zamyslená. Zrazu zdvihla
         hlavu a zadívala sa dlhým pohľadom na Ďulu.
    </p>
    <p>
     Dedinský panic sa v rozpakoch zapálil. Ale horúce pohľady naproti neboly mu nemilé. Tá
         sa vedela dívať! Akoby sa zaradovala, že prišiel. Akoby zabúdala na svoj smútok, keď ho
         zazrela. Premeriavala si ho znalecky a mdle sa naň pousmiala.
    </p>
    <p>
     Voľáka brüneta v červených šatoch chcela prisadnúť k stolu. Kovács ju odbyl:
    </p>
    <p>
     — Až neskoršie. Teraz chceme byť sami.
    </p>
    <p>
     — Čo rozkážete? — ozval sa kelner pri stole.
    </p>
    <p>
     — Tri mokka, fľašu samorodého v ľade! — rozkazoval Pešťan.
    </p>
    <p>
     Hudba v ľavom kúte miestnosti spustila shimmy. Dve štihlé mladé ženské počaly spolu
         tancovať, sledované dychtivými pohľadmi mužských.
    </p>
    <p>
     Kelner doniesol na tácni tri šálky mokka, druhý pritiahol k stolu stoličku a postavil na
         ňu malé vedierko s ľadom, obratným pohybom vytiahol vývrtkou z flaše špunt. Ešte sa z nej
         parilo, keď ju strčil do vedra. Zakolísala sa v rozvírenej vode, z ktorej vyčnieval ako
         balvan z horského potoka biely kus ľadu.
    </p>
    <p>
     — Čo to vymýšľate?! — zamračil sa Ďula na komarátov. — Povedali ste, len na kávu.
    </p>
    <p>
     — No, tak ju pi! — ponúkal ho Zoltán.
    </p>
    <p>
     Kovács nalial všetkým trom do pohárov vína s ľadu.
    </p>
    <p>
     — Nebudem — zavrtel Ďula hlavou.
    </p>
    <p>
     — Len rob komédie! — usmial sa Zoltán štrngajúc si so Šimonom.
    </p>
    <p>
     — Chlapci, chlapci, mne je dnes tak čudne! — požaloval si Šimon.
    </p>
    <p>
     — Čo ti je? — zadíval sa naň Zoltán tázave.
    </p>
    <p>
     — Ide na mňa moja stará choroba: melancholia. — Kovács si zaboril prsty do svojich
         hustých čierných vlasov, potom si zakryl tvár rukama. — Srdce ma bolí.
    </p>
    <p>
     — Pre koho? — vyzvedal Zoltán.
    </p>
    <p>
     — Pre jednu falošnú falošnicu.
    </p>
    <p>
     — Veď si ženatý! — vyhŕklo to z prostorekého Ďulu.
    </p>
    <p>
     — Cha — cha — cha!, vidno, kamarát, že si ešte zelený — usmial sa Šimon trpko. — Nevieš
         čo je mužské srdce. — — No, nič to. Zapijeme to! — Kovács vypil dva poháre skoro na dúšok.
         Zrazu vstal.
    </p>
    <p>
     Hudobníci poslúchli. Kovács sa porozhliadol po miestnosti. Pri vzdialenejšom stole
         sedely tri mladé ženské v ľahkých šatoch živých bariev. Bolo na nich vidno, že sú tu doma.
    </p>
    <p>
     Kovács podišiel ku vzdialenému stolu, zastal pred jednou zo ženských a nedbalo sa
         ukloniac, pojal ju do tanca. Rozbehli sa v divokom tempe.
    </p>
    <p>
     — Ten to zná! — žmurkol na Ďulu Zoltán tlieskajúc tancujúcemu priateľovi.
    </p>
    <p>
     Ďula sa rozhlidol po lokále jako vo snách. — Kde sme vlastne, Zoltán? To je voľáka divná
         kaviareň!
    </p>
    <p>
     — Ty blázenko! Sme v bare.
    </p>
    <p>
     — V bare? — užasol nezkúsený dedinčan. Tak ten bar tedy vyzerá?! Dosiaľ totiž nikdy v
         bare nebol. Pod slovom bar si predstavoval niečo podobného jako delikatesný obchod, kde
         nalievajú i do pohárikov.
    </p>
    <p>
     Šimon Kovács poskakoval s plavovlasou barovou dámou v divokom tanečnom kroku pozdĺž
         guľatých stolov a osamelého dievčaťa smerom k hudobníkom. Potom sa s ňou pomaly vracal.
    </p>
    <p>
     — Tančíte čardáš?
    </p>
    <p>
     — Trochu.
    </p>
    <p>
     — Ako to trochu? — uškľabil sa na tanečnicu.
    </p>
    <p>
     — Neznám mnoho figúr.
    </p>
    <p>
     — Čardáš! — zvolal na hudebníkov, berúc dievča okolo pása. Počal s ňou krepčiť
         prechádzajúc čo raz do divšieho tempa. Zavše zavýskol, naklonil černovlasú hlavu
         melancholicky na bok, potom zase pustil tanečnicu a tancoval proti nej, aby o chvíľu zase
         tancovali ruka v ruke. Rozjarenému Šimonovi sa jakosi zakrútila hlava, stupil tanečnici pár
         razy na nohu.
    </p>
    <p>
     — Ďakujem — prestala tančiť, urobiac kyslú tvár. Šimon ju okamžite pustil, podívajúc sa
         na ňu hrozive. Ale dievča prisadlo už k družkám. Kovács zaklial, popošiel k stolu barových
         dám a spustil pred svoju tanečnicu opovržlive dvadsaťkorunu. Vrátil sa ku kamarátom.
    </p>
    <p>
     Zatiaľ si rozkázal voľáky Čech svoju pieseň. Kapela ju hrala.
    </p>
    <p>
     — Je mi mizerne. Nevyspal som sa, hlava ma bolí, všetko ma mrzí — ponosoval sa Šimon
         kamarátom.
    </p>
    <p>
     — Tak sa napi! — nalieval mu Zoltán vína.
    </p>
    <p>
     Ďula pozoroval súsedné stoly. Za vedľajším stolom v ľavo sedel mladý červenolíci človek,
         podľa výzoru nejaký mäsiarsky pomocník. Pil víno s obstarnou malou, silne obnaženou barovou
         dámou. Na hlave mala červenú parochňu, tvár trochu zvädlú. Ale mäsité vypúlené pery a dravé
         oči svedčily o neutuchajúcej smyselnosti. Štrngli si. Ženská bola náramne veselá; na ňom
         bolo vidieť, že ho nápoj premáha. Naklonil sa k nej a šepkal jej niečo dôverne do ucha.
    </p>
    <p>
     — Prasa! — ženská vylepila svojmu spoločníkovi na líce ľahké zaucho. Mäsiar nehol ani
         brvou.
    </p>
    <p>
     Ďula hľadel na nich ako vyjavený. — Čo si to tá ženská dovoľuje?! — prejavil údiv pred
         kamarátmi. — A ten, blázon, to znesie!
    </p>
    <p>
     — Nemiešaj sa do toho, do čoho sa nerozumieš — chlácholil Ďulu Zoltán.
    </p>
    <p>
     — Neboj sa, kamarát, veď ona vie, s kým ako — usmieval sa Šimon znalecky.
    </p>
    <p>
     — Poďme! — vyzýval Ďula k odchodu. Ale nebolo mu to proti mysli, že sa kamaráti
         nepoberajú. Veď prežíval hotovú orientálnu báj a očakával dychtive ďalšie výjavy!
    </p>
    <p>
     — Sedíš ho! — zavrčal Šimon, kývnuc na primistu-kapelníka, aby pristúpil bližšie. —
         Zahrajte Luna-Walcer.
    </p>
    <p>
     — Neznám — odpovedal muzikant úsečne.
    </p>
    <p>
     — Tak „Tele van a város akácfavirággal“ („Celé mesto je plné agátového kvetu“).
    </p>
    <p>
     — Nemám tých nót práve tuná. Mám ich na byte. Ak rozkážete, sú o desať minút tuná.
    </p>
    <p>
     — Čerta budem čakať na vaše nóty! Tak čo vlastne viete?
    </p>
    <p>
     Primáš sa vrátil k svojmu pultu a predložil Kovácsovi soznam hudobných čísel.
    </p>
    <p>
     — Tak mi zahrajte „Miért is szerettelek csak olyan nagyon?“ (Prečože som ťa miloval tak
         veľmi?)
    </p>
    <p>
     Primista spustil Šimonovi skoro do samého ucha, sprevádzaný z diaľky tlumene ostatnými
         hudobníkmi, čo zostali na svojich miestach.
    </p>
    <p>
     Kovács počal pohadzovať hlavou, zavše zaslzel, chvíľami si počal nôtiť nezvučným,
         chrapľavým hlasom. Zoltán sa dákosi tiež rozcítil, počal vzdychať, zakrývajúc si tvár
         rukama.
    </p>
    <p>
     Ďula hľadel na ich počínanie nechápave. Čo im je, čo ich to posadlo?
    </p>
    <p>
     — Hej, Zoltán, — nahýňal sa Kovács k svojmu druhovi — bolo jedno krásne dievča — —
    </p>
    <p>
     — Ach, bože! — zavzlykal Zoltán boľastne, a tvár mu zalial akýsi beznádejný smútok.
    </p>
    <p>
     Aha! to smúti za Eiselovou Mancikou, dovtípil sa konečne mladý Jamnický. Iste ho páli
         svedomie. Ale čo sa tak opúšťa Kovács? Má mladú peknú ženu, čože mu teda chybí? Či by ten
         človek bol naposledy opitý?! Ďula mal dojem, že sa peštianský major pred muzikantmi, ba
         pred celým barom zahadzuje. Odvrátiac sa od kamarátov všimol si v pravom kúte za stolom
         dvoch vyžilých bľadých mladíkov. Maly špicaté poltopánky a vyhrnuté nohavice s ostrými
         puky. Ale pritom všetkom vyzerali dákisi ošumelí. Nehovorili, len púšťali okolo seba
         obláčky cigaretového dymu, mračiac sa na prázdné poháre, čo stály pred nimi. Netancujú,
         nedávajú si hrať, ženských si nevšímajú. A či predsa? Akoby dávali na všetko pozor, dívajúc
         sa na svet cez prsty. Čo tu vlastne hľadajú? — usiloval sa nezkúsený dedinčan vniknúť do
         tajomstva ich existencie.
    </p>
    <p>
     — Čo sú to za nich, tí tam? — štuchol ľachko Zoltána.
    </p>
    <p>
     — Čo chceš?! — odvrkol Micsinay nevrle.
    </p>
    <p>
     — Tí tam? — ukázal kamarátovi pohľadom. Za tými ženskými.
    </p>
    <p>
     — A čo ja viem, — zívol Zoltán — najskôr dáki pasáci.
    </p>
    <p>
     — Akí pasáci? Pastieri?
    </p>
    <p>
     — Daj mi pokoj! Ty si na to sprostý. To sú mladíci, čo z ľahkých dievok žijú.
    </p>
    <p>
     — Žijú?! — užasol Ďula. — Ako žijú?!
    </p>
    <p>
     — Nuž, pumpujú ich o peniaze.
    </p>
    <p>
     — A tie sa dajú?
    </p>
    <p>
     — Čo by sa nedaly, keď ich majú rady.
    </p>
    <p>
     — Prosím ťa!
    </p>
    <p>
     Zoltán mrdol opovržlive plecom a obrátil sa k Ďulovi chrbtom. Ten toho však ani
         nepozoroval. Zamyslel sa hlboko nad záhadami ľudského života.
    </p>
    <p>
     Vo dverách vedúcich ku garderobe zmizol plešivý päťaštyridsiatnik s barovou dámou vo
         fialových šatoch. O chvíľku zmizol tam druhý párik. Zrazu bola objednaná hudba pred séparé.
         Rozkošný valčík osladil utiahnuvšiemu sa páriku chvíľku rozkoše. Hostia okolo stolov sa
         znalecky usmievaly.
    </p>
    <p>
     Iba Ďula sa cítil roztodivne. Čo sa tu vlastne deje?! Sníva sa mu, či sa opil? Chytil sa
         stola, pocítil chladný mramor. Tak je to predsa len skutočnosť. I vstal by hneď a nepotočil
         sa, trúfal si, cítil to. Tak nie je ani opitý. Iba ak začarovaný. Zadíval sa na kamarátov.
    </p>
    <p>
     Kovács prestal spievať a podoprel si ťažkú hlavu rukama o stôl. Primášove husle zamĺkly.
    </p>
    <p>
     — Zahrajte mne! — hlásil sa k životu Zoltán — dáky rezký čardáš! — univerzitant sa
         vychytil so svojho miesta a skočil do prostred miestnosti. Bolo vidno, že sa núti do
         veselosti, lebo oči boly zamračené, ba šľahal z nich až divoký smútok. Hudba spustila.
         Rozjarený Zoltán tancoval sólo, ceriac zuby na dievčatá. Bujná beľavá hriva poletovala mu v
         tanci sem i tam.
    </p>
    <p>
     — Odzemok, basom vás dušu! — zareval nezbedne. Muzikanti spustili. Neznáma melodia
         vzbudila pozornosť Kovácsovu. Pasáci na zadku oživli. Počali zdôrazňovať takt, tľapkajúc
         zprvu do dlaní a potom klepajúc prstami na stôl. — Zoltán kládol nohy raz napred, raz zase
         na stranu, vše sa sklonil a zase sa vymŕštil do výšky. Spoločnosť v bare počala tlieskať
         celá oduševnená. Barová dáma od osamelého stolu vstala, aby sa mohla prizerať zblízka.
    </p>
    <p>
     — Dajte sem fľašu! — rozkazoval Zoltán, neprestávajúc tancovať.
    </p>
    <p>
     Hlavný kelner mu ju podal. Zoltán ju spustil v tanci vedľa seba a spustil sa zase k
         zemi, opierajúc sa vše jednou rukou o fľašu. Potom vyskočil a prepletal nohama po
         zbojnícky.
    </p>
    <p>
     — Brávo! — pripíjali mu hostia a dievčatá pri všetkých stoloch. Šimon Kovács otváral
         oči. Čo to? Aha! Zoltán sa šalie. Keby radšej prestal.
    </p>
    <p>
     — Ach, nie mi je dobre. Srdce mi skáče jako vtáča! — prisadol si Zoltán ku kamarátom. —
         To som sa udýchal!
    </p>
    <p>
     — Kamaráti, poďme! — opakoval svoj návrh zamĺklý Ďula. Život v bare ho síce zaujímal,
         ale cítil, že je v ňom iba vedľajšou figúrou. Netrúfal si ani zavýsknuť ani zakrepčiť.
    </p>
    <p>
     Kovács kývol veliteľsky na primistu. Ten pristúpil s husľami.
    </p>
    <p>
     — Tu máte! — Kovács natrhol dvadsaťkorunu a strčil ju muzikantovi do husieľ.
    </p>
    <p>
     — To je všetko?! — hudobník sa podíval vyčítave na Kovácsa. — Keď ste si rozkazovali,
         myslel som, že lepšie zaplatíte.
    </p>
    <p>
     — Za čo?! Za tvoje pidlikanie?! — Kovács sa uškľabil na muzikanta opovržlive.
    </p>
    <p>
     — Nemuseli ste tancovať pri tom „pidlikaní“. Človek prepasie pre neho aspoň dvesto korún
         zárobku — odchádzal primista bez poďakovania.
    </p>
    <p>
     — Videl si? — obrátil sa Šimon k Ďulovi. — Uč sa, kamarát, odo mňa. Muzikantov a
         dievčatá nikdy nepreplácaj. A drž ich na uzde, bestie!
    </p>
    <p>
     — Platiť! — volal na kelnera.
    </p>
    <p>
     Zaplatil celú útrovu. Diškrécie dal päť korún. Kelner odsekol úsečne: „ďakujem“.
    </p>
    <p>
     — Vidíš, Ďula, — počal Kovács zase poučovať. — Mne za päť korún ďakuje kelner viac ako
         inému za dvadsať.
    </p>
    <p>
     — No, tak ideme! — vstávali a zamierili ku garderobe. Ďula sa počal obliekať a obzerať
         za kamarátmi. Kovács stál pri dverách s mladou ženskou.
    </p>
    <p>
     — Pôjdete so mnou? Dám vám päťdesiat korún. —
    </p>
    <p>
     — To ste štedrý! — usmiala sa ženská, dosť pekná brüneta zdravej barvy, ironicky. —
         Strašne štedrý!
    </p>
    <p>
     — Dám sto! — sľuboval Kovács a chytil ju pod pazuchu.
    </p>
    <p>
     Zoltán šepkal niečo do ucha voľákej zlatovláske, oprenej o dvere.
    </p>
    <p>
     — Tak poďte! — napomínal Ďula druhov.
    </p>
    <p>
     — Kamarát, my ešte zostaneme — vysvetľoval Zoltán. — Ideš? — No, tak servus! — podával
         Ďulovi ruku. Kovács pristúpil k nemu tiež.
    </p>
    <p>
     — Servus, kamarát! Mám prácu. Do videnia! — Tadeto! — ukazoval Ďulovi východ.
    </p>
    <p>
     Ďula sa vracal z garderoby hlavnou miestnosťou popri obsadených stoloch, dvermi
         zahalenými záclonou, na schody. V bráne premeral si ho portýr, pred domom dvaja podozriví
         chalani.
    </p>
    <p>
     Vydýchol si z plných pľúc až v druhej ulici, kráčajúc nocou do svojej dediny.
    </p>
    <p>
    </p>
   </div>
   <div type="chapter">
    <head>
     XXV
    </head>
    <p>
    </p>
    <p>
    </p>
    <p>
     Z niekdajšej strahovskej maliarskej výstavy vyvinul sa — veľký šandál.
    </p>
    <p>
     Obchodník Balázs bol o pár mesiacov v súre o groše. Rozpomenul sa na svoje skvelé obrazy
         kúpené zo štockholmskej maďarskej výstavy a na Kovácsovo uistenie, že peštianske Národné
         muzeum zaplatí za ne i trojnásobnú cenu. Vychytil sa i s obrazmi do Pešti, rovno k
         direktorovi Nemzeti muzea.
    </p>
    <p>
     Bol síce trochu prekvapený, keď na dverách direktorovej kancelárie zazrel vizitku:
         vládny komisár Déry Béla. Lebo veď obrazy kupoval od Déryho samého. Ale zaklepal a vošiel
         predsa.
    </p>
    <p>
     Dnu to však čakalo prekvapenie. Direktor Déry Béla bol celkom iný človek, nie ten, s
         ktorým sa poznal v Strahove. Ba nemal o strahovskej kúpe obrazov ani tušenia. A keď Balázs
         dal po sluhovi doniesť svoje obrazy, konštatoval direktor, že ani jeden z nich nevidel
         Stockholm, ba žasol, keď mu strahovský obchodník rozpovedal celú historiu.
    </p>
    <p>
     Ukázalo sa, že Strahovci pokúpili — falzifikáty, zaplatiac draho svoju slepú dôveru a
         vlastenecké nadšenie.
    </p>
    <p>
     Keď sa Balázs spýtal, čo by muzeum za obrazy predsa dalo, pokrčil direktor pleciami.
         Muzeum falzifikáty nekupuje.
    </p>
    <p>
     — Nedaly by sa obrazy predať aspoň v umeleckých závodoch?
    </p>
    <p>
     — To vám neradím — mienil direktor. — Nikto vám ich nekúpi, ešte môžu na vás zavolať
         políciu.
    </p>
    <p>
     Zdrtený obchodník vracal sa do Strahova i s obrazmi. Tam sa, rozumie sa, požaloval
         všetkým svojim známym.
    </p>
    <p>
     Nastalo zhrozenie. Lebo veď poškodených bolo na tucty: celá strahovská a vidiecka elita.
    </p>
    <p>
     Rady nevedel však žiaden. Iba čo dohovárali Kovácsovi, ktorý obrazy odporúčal. Ale ten
         sa z toho ľahko vysekal:
    </p>
    <p>
     — Já sám som si kúpil dva obrazy. Je to na neuverenie. Chodievam predsa na všetky
         výstavy Národného Salonu. Musia to byť báječné falzifikáty, keď som ich nerozoznal.
    </p>
    <p>
    </p>
   </div>
   <div type="chapter">
    <head>
     XXVI
    </head>
    <p>
    </p>
    <p>
    </p>
    <p>
     Po Strahove sa rozchýrilo, že Veleczkovci budú mať dieťa. Je to na nej poznať, ničím to
         nezakrýva, ba jako by to staväla na obdiv.
    </p>
    <p>
     Jej sa však svet nečudoval. Skôr jemu. Priatelia robili zavše narážky, že bude otcom.
         Béla Veleczky to prijímal celkom dobromyseľne, jako by si ozaj namýšľal, že zásluha patrí
         jemu.
    </p>
    <p>
     A predsa celé Strahovo sa na ňom smialo. Tá mu to vyviedla! Ale ostatne nieto sa jej čo
         diviť, pokrokárke! Kto sa nesmial, tak sa pohoršoval. Aspoň by sa nemala tak vystŕčať,
         drzaňa, a ľuďom hľadieť do očí smelo, ba hrdo jako predtým. Mať trochu hanby, utiahla by sa
         niekam inam, kde ju neznajú, kým cez to prejde, nehanblivica nehanblivá.
    </p>
    <p>
     Ba v dôvernejších krúžkoch pošuškávalo sa ešte niečo horšieho: Veleczky, ten dobrý
         blázon, žene všetko odpustil. Ba vraj teší sa na potomka, výbavu mu kupuje a vyberá preň so
         ženou mená. Bol by vraj najradšej, keby to bol chlapec. Ale i dcéru by mal rád, dobráčisko
         bláznivý.
    </p>
    <p>
     Iba ľudia dobre informovaní vedeli, že v skutočnosti majú sa veci úplne inak.
         Veleczkovci od seba už dávnejšie úplne ochladli. A nový stav mladej panej dokonal medzi
         nimi roztržku.
    </p>
    <p>
     Len jednoho sa nemohli klebetní malomešťania dopátrať: kto je otcom dieťata tej
         podarenej feministky?! Hádalo sa na koncipienta dra Frenyu, inženiera Laslauera a ešte
         niektorých členov vzdelávacieho krúžku. Prišiel do spomienky aj Šimon Kovács i jakýsi
         maliar. Ale nikto nevedel nič určitého, iba to, že Veleczky otcom nemôže byť. Vylúčená vec.
         Mužskí vedeli pre to presvedčivé dôvody.
    </p>
    <p>
    </p>
   </div>
   <div type="chapter">
    <head>
     XXVII
    </head>
    <p>
    </p>
    <p>
    </p>
    <p>
     — Servus, kamarát! — vítal verejný notár dr. Kelemen vo svojej kancelárii advokáta dra
         Veleczkého. — Čím ti môžem poslúžiť?
    </p>
    <p>
     Príchodzí sa zahľadel do neurčita. — Mám k tebe, Rudi, prosbu.
    </p>
    <p>
     Notár zaviedol hosťa do zadnej miestnosti, kde čítaval noviny. Bola útulnejšia i
         vkusnejšia jako prvá kancelárska miestnosť. Pôsobila príjemne už svojím tichom a velikým
         zeleným tepichom, rozloženým po lakovanej dlážke.
    </p>
    <p>
     — Ráč si sadnúť — notár ponúkol Veleczkému miesto vo foteli.
    </p>
    <p>
     Veleczký vhupol doň. Pocítil príjemnú mäkkosť i teplo. Mimovoľne utkvel pohľadom na
         velikej nástennej olejomaľbe predstavujúcej čriedu krásnych bielych volov na paši a pred
         nimi rybník či jazero, v ktorého čistučkej hladine zrkadlil sa kus zelenej paše s modrým
         nebom. Zamyslel sa na vakácie, ktoré trávieval na otcovskom majetku. I tam boly krásné paše
         so statkom a v blízkom lesíku pekávali voňavú zbojnickú pečeňu. Kde ste, mladé letá? V tom
         zasnení bol by si najradšej zdriemol.
    </p>
    <p>
     — Čím ti môžem, Béla, poslúžiť? — počínal byť notár netrpelivý. Veď návšteva Veleczkého
         ho skoro vzrušila. Neschádzali, neráčili sa. Nesympatizovali spolu. Tykali si ešte z
         mladých rokov. Ale život ich rozdelil. Pohádali sa boli v hostínci. Jemu, Kelemenovi sa
         protivil ten pokojný maznák bez temperamentu, žijúci viac zo zdedeného rodičovského
         majetku, jako z kancelárie. Nemohol vystáť ani tú jeho chladnokrevnosť či dobráctvo. Videl
         v ňom babu a príživníka. A pokrokárskeho fantastu, ktorý sympatizuje s najvýstrednejšími
         smermi.
    </p>
    <p>
     — Rúdi, kamarát môj drahý. Ja som sa ti prišiel predovšetkým vyspovedať. — Oči
         holohlavého rapavého neveľkého človeka zažiarily jakýmsi až náboženským ohňom.
    </p>
    <p>
     — Vy-spo-ve-dať?! — vyvaľoval notár oči. — Azda sa len neblaznie! — pomyslel si.
    </p>
    <p>
     — Áno, vyspovedať — opakoval advokát, teraz už trochu pevnejším hlasom. Ale v očiach, v
         ktorých zračila sa ešte pred chvíľkou fanatická odhodlanosť, mihol sa záchvev nového
         strachu. Cítil, že nemožno nazad. Musí sa to stať. Povie notárovi všetko. Ale čo urobí ten
         náruživý veľký chlap?! Zahrdúsi ho alebo zastrelí. Musí byť opatrný a rozpovedať tomu
         náruživcovi celú vec čím najšetrnejšie. A s brutálnou pravdou nesmie vyrukovať naraz, iba
         po troche.
    </p>
    <p>
     — Nehnevaj sa na mňa, Rudi, odpusť mi. Veď ja chcem všetko napraviť.
    </p>
    <p>
     — Čo ti mám odpustiť?! — žasol notár údivom. — No, hovor predsa!
    </p>
    <p>
     — Mame sa s tvojou ženou radi.
    </p>
    <p>
     — Rádi? Koho by tá stryga rada nemala?! — Hm, hm, ty s mojou ženou! — podívajmeže sa.
    </p>
    <p>
     — A chceme sa vziať — pokračoval Veleczký skrúšene, kajúcim hlasom. — Nebráň nám, Rudi,
         prosím ťa, nebráň!
    </p>
    <p>
     — Ale čerta starého vám budem brániť! Nech ide v katy, kľampa! Beztak ma klame už
         dvadsať rokov, potvora huncútska! — Ja, jaj! kamarát, a či ty vieš, že ty si jej osemnásty
         frajer? Sedemnástich ich už mala pred tebou.
    </p>
    <p>
     — Viem — zašepkal advokát resignovane.
    </p>
    <p>
     — Človeče nešťastný, nuž, a čože ti to tak odrazu do hlavy vnišlo?!
    </p>
    <p>
     — Ver mi, Rudi, nič inšieho jako láska.
    </p>
    <p>
     — Chachacha! Vraj láska! — zarehotal sa počerný chlap posmešne — —
    </p>
    <p>
     — Ty vzdycháš jako dvadsaťročný mládeneček. Radšej povedz, že si rozum ztratil, starý
         blázon! A ona že ťa má rada? Tvoj pugilár, to ešte.
    </p>
    <p>
     — Neposmievaj sa, Rudi, to ma bolí. Milujeme sa už dlhší čas.
    </p>
    <p>
     — Už dlhší čas?! Tak, odkedy, povedz?!
    </p>
    <p>
     — Od jedno polroka.
    </p>
    <p>
     — Ba ešte! Škoda, že tu nemám pri ruke notes, hneď by som ti povedal, či už aj teba
         neoklamala! Lebo tomu nebude ešte žiadnych šesť mesiacov, čo dala kvinde sedemnástemu
         frajerovi. — Na môj dušu, ľutujem ťa, Béla! Že si dobrý blázon, vedel som už dávno. Ale že
         by si bol taký blázon, to som si predsa nemyslel.
    </p>
    <p>
     — Ja jej dôverujem.
    </p>
    <p>
     — Hahaha! Páčiš sa mi, Béla.
    </p>
    <p>
     — Ja si ju ctím. Prišiel som ťa prosiť, aby si nám odpustil.
    </p>
    <p>
     — Ja tebe odpustiť? — — Ľutujem ťa, kamarát! A ty pre takú kľampu chceš opustiť svoju
         krásnu ženu?! — — Síce, možno, že máš príčiny, — nechcem súdiť. Všeličo sa hovorí.
    </p>
    <p>
     — Ja sa chcem o ňu postarať. Aj o dieťa. — Rudi, môj, aj tebe chcem vynahradiť, čo si za
         tých dvadsať rokov — —
    </p>
    <p>
     — No, na môj dušu, ty, Béla, máš nebodaj o kolečko viac! Ty ma chceš odškodňovať! Nechaj
         si, nepotrebujem. Radšej ti sám vyplatím pár tisícok, že sa tej hestery zbavím. Lebo to ti
         povedám, tá ťa načne, tá ti vie márniť! Nemáš tušenia. — — — No, ale robte si, jako chcete.
    </p>
    <p>
     Aký si šľachetný, Rudi! — a v očiach advokátových zaperlily sa slzy.
    </p>
    <p>
     — Tak ty nám odpušťaš?! — — Veleczký oblapil notárovu mohutnú pravicu oboma rukama.
    </p>
    <p>
     — No, veď ty s ňou zkúsiš! — odľahčoval si notár. — Ale potom mi nechoď na krk a
         nedohovaraj! Vyhodil bych ťa jako psa. — Ešte máš čas. Dobre si to, Béla, rozmysli!
    </p>
    <p>
     — Rozmyslel som si. Veď ja som na to myslel už dlhší čas. Ale zarmútiť som sa ťa bál.
    </p>
    <p>
     — Neboj sa, nezarmútil si ma. Veliký kameň mi odpadne so srdca. — — To sú veci na
         neuverenie. — Hm, hm. — Ozaj, kamarát, a kdeže ste sa poznali? Nehnevaj sa, že som taký
         zvedavý.
    </p>
    <p>
     — Veď sa my už dávnejšie známe. Z bálov, výletov, z divadelného spolku. — A tejto zimy
         sme sa vídali na ľade.
    </p>
    <p>
     — Na ľade, tak na ľade?! Len aby ti len ľad nepresadol, môj dobráčisko bláznivý! —
         pohladil mohutný počerný chlap malého plešivca po ramene skoro nežne.
    </p>
    <p>
     — Počuj, Rudi, ja som ti chcel niečo povedať — advokátove oči zapálily sa znovu jakýmsi
         náboženským fanatizmom.
    </p>
    <p>
     — Čo?
    </p>
    <p>
     — Ak máš svedomie, hľaď zabrániť hriechu. Prehovor našich, aby sa do toho nepúšťali.
    </p>
    <p>
     — Do čoho?
    </p>
    <p>
     — Do tých pikľov proti štátu.
    </p>
    <p>
     — Á — á — á tak! Tedy ty tak?!
    </p>
    <p>
     — Nie, Rudi, veľké starosti mi to robí. Nedávno som si to uvedomil, do čoho sa to
         vlastne rútite.
    </p>
    <p>
     — Do čoho?
    </p>
    <p>
     — Do boja, krviprelievania.
    </p>
    <p>
     — Nuž, a?
    </p>
    <p>
     — Je to proti kresťanskému učeniu.
    </p>
    <p>
     — Kto ti to nabulíkal, človeče?!
    </p>
    <p>
     — Cirkev.
    </p>
    <p>
     — A čo máme robiť, aby sme sa oslobodili? — spytoval sa notár, opovržlive požmurkávajúc
         na podivína.
    </p>
    <p>
     — Pomáhať radšej vdovám, sirotám, chudobným, opusteným.
    </p>
    <p>
     — Ach, bože, tebe, Béla, vari hlava treští! Tak máme zhniť v jarme, čo?! Choď ty,
         kamarát, hlásať kresťanské prikázania radšej Čechom, čo na tisíce našich ľudí z miest
         povyhadzovali alebo vypovedali z krajiny! Tým to hlásaj, urobiš lepšie. — — Tak, ty sa nás
         odriekáš? Nechceš mať s Kovácsovou akciou nič do činenia?!
    </p>
    <p>
     Veleczký zavrtel hlavou. — Veď som vás odrádzal už v zime.
    </p>
    <p>
     — Ale vtedy sme tie tvoje motolice predsa len dáko rozohnali. Teraz chceš odskočiť!
         Pfuj! To si charakter! Kedyže si to prišiel na také myšlienky?!
    </p>
    <p>
     — Tieto týždne som o tom mnoho rozmýšľal. Som na pravej ceste, Rudi, ver mi.
    </p>
    <p>
     — Tak to tá tvoja pravá cesta! — — buchol notár päsťou na stôl, až sklenené ťažítko
         poskočilo a odletelo na kraj. — Sľúbiš sa a potom zradíš!
    </p>
    <p>
     — Ja nikoho nezrádzam.
    </p>
    <p>
     — Zrádzaš, psia duša! Iba zradca môže odskočiť. Kto neide s nami, je zradca!
    </p>
    <p>
     — Mne nedovolí svedomie.
    </p>
    <p>
     — Ach, ty mantraga voľáka! Ešteže vraj svedomie?! A priateľovi ženu odviesť? To je po
         kresťansky, ty svätúškár podlý?! Nešianať tvojej holej kotrby, ja by ti namastil rebrá! Tak
         takéto psie duše žijú medzi nami! Na prvej vŕbe by si mal odvisnúť, lotor voľáky!
    </p>
    <p>
    </p>
   </div>
   <div type="chapter">
    <head>
     XXVIII
    </head>
    <p>
    </p>
    <p>
    </p>
    <p>
     Nad tichou dedinkou Chabadovom rozligotala sa už dávno hviezdnatá obloha, ba i v krčme
         zhaslo posledné svetlo, keď okná zemianskej kúrie Andráša Holányiho žiarily ešte v plnom
         jase do rozľahlého starootcovského sadu, vrhajúc zlaté pruhy na zelenú pažiť, čo sa stlala
         medzi stromami.
    </p>
    <p>
     V kůrii to bzučalo jako v úle. Na zajtrajšok boly urobené prípravy k poľovačke. Z
         Vyšného Strahova boli tu skoro všetci významnejší ľudia od slávnostne vážneho majora
         Kovácsa, malého plného brüneta advokáta Mihóka, velikého červenolíceho brucháňa dekana
         Ficzáka, žiariaceho jako splnmesiac, a stárnuceho bonvianta Szenesa, svierajúceho medzi
         zsínalými perami svoje obvyklé havana, až po meravého, prísne pred seba hľadiaceho ev.
         farára Morgoša, bľadého vychrtlého prepusteného profesora Faciho Nagya, z ktorého očí sálal
         divoký fanatizmus, a dra Kelemena, mračiaceho sa miesto úsmevu. Prirodzene nechybel ani
         vidiek v čele so zavalitým bumbajom dobráckej tvári: Imrichom Micsinayom. A zastúpená bola
         i mládež.
    </p>
    <p>
     Hostia besedovali, púšťajúc modré a biele obláčky z cigár a cigariet. Chvíľami zabiehala
         beseda do prudkej debaty, tváre sa rozohňovaly, päste zatínaly, na čelách a sluchách
         navieraly žily. Poľovačka bola iba zámienkou, aby sa mohol nenápadne sísť dôverný krúžok
         rovnako smýšľajúcich. Túto chvíľu aspoň na poľovačku nikto ani nepomyslel. Oči všetkých
         boly uprené na Kovácsa, sediaciho po pravici predsedajúcemu dekanovi vedľa ustarosteného
         domáceho pána s naježenými obrvami a ovisnutými beľavými fúzami. Tvár majorova zružovela
         príjemným vzrušením. Veď bol stredom spoločnosti. A dnes večer išlo o veci ozaj vážné.
         Ztrnulé oči Mihókove vyjadrovaly najlepšie historickosť chvíle.
    </p>
    <p>
     — Bol som týždeň v Pešti… ozval sa Kovács hlasom pri prvých slovách neistým, ktorý však
         hneď zpevnel. — Prinášam vám všetkým maďarské pozdravy od Prónay Pali báčiho, Ivana
         Héjjaša, Osztenburga a iných našich najlepších ľudí… Po krátkej prestávke pokračoval
         tichým, sebavedomým hlasom: — Som zplnomocnený oznámiť vám, že oslobodenie sa blíži. Hlavná
         akcia bude, prirodzene, prevedená s maďarskej strany. V druhej polovici júna — deň nám bude
         oznámený — tedy o poltretieho mesiaca prekročia Héjjas, Prónay a Osztenburg so svojimi
         oddielmi hranice a napadnú české stráže a posádky v našom úseku. — Dôležitá úloha čaká však
         i na nás. My musíme vyvolať povstanie. Máme na ten cieľ dosiaľ 2130 mannlicheriek a 18
         strojových pušiek s 80 bednami patrónov, ďalej 428 najmodernejších ručných bomb, všetko
         uschované na úplne bezpečných miestach. Podstata plánu je: Héjjas, Prónay, Osztenburg
         vpadnú do tohoto kraja a srazia sa s českými posádkami. Premôžu ich alebo zaženú. My sa
         vynasnažíme odrezať Čechov od prichádzajúcich posíl. A o pár dní obsadí územie silný oddiel
         maďarskej národnej armády pod zámienkou, že je na tomto území, ktoré, súsedí s Maďarskom,
         povstanie, anarchia. Naši diplomatickí zástupci zakročia v Londýne, Paríži, Ríme, Ženeve
         atď., aby veľmoci nedopustily novú vojnu, ale ju lokalizovaly. Výsledok musí byť korektúra
         hraníc v prospech Maďarska. Naši v Pešti majú v pláne obsadiť územie aspoň so 400 tisíc
         dušami a nevydať ho. V každom prípade, páni, prestanete byť už čoskoro českými poddanými.
    </p>
    <p>
     Ozval sa šum, šepot. Ale Kovács ho hneď prerušil.
    </p>
    <p>
     — Teraz ešte pár podrobností. Dosiaľ máme prihlásených 694 spoľahlivých mužov. Celé
         územie musí byť rozdelené na okršleky, aby sme mohli svojich ľudí nenápadne zmobilizovať.
         Naše organizačné strediská nebudú, prirodzene, v mestách, kde sú posádky, ale na dedinách.
         To vyplýva už z úkrytov našich zbraní. Tu mám návrh — Kovács vytiahol pár hárkov papieru,
         posiatych strojovým písmom — a dva náčrty nášho mobilizačného plánu, ktorý sme vypracovali
         v Pešti. Môžeme si ho podľa potreby meniť, ale definitívny plán musíme dodať Osztenburgovi,
         ktorý ho sdelí na patričných miestach.
    </p>
    <p>
     — Čo bude našou hlavnou úlohou?
    </p>
    <p>
     — Nie otvorený boj s Čechmi, — síce miestami možno nebudeme môcť vyhnúť ani tomu… Musíme
         odrezať nepriateľa od jeho spojenia so zázemím. Najsamprv vytrháme na patričných miestach
         železničné koľajnice a prerežeme telegrafické a telefonické spojenie k Bratislave a k Prahe
         a vôbec s Čechami a Moravou. Potom obsadíme vachtárske domky na štreke a odzbrojíme, kde to
         pôjde, četnícke stanice. A keď sa spojíme s našimi z Maďarska a očistíme tento úsek od
         Čechov, rozhodne Osztenburg, či vpadneme ešte do súsedných krajov.
    </p>
    <p>
     — Prosím ťa, Šimon, mohol by si nás informovať, s akými asi silami by vpadli k nám
         Prónay, Héjjas a Osztenburg?… prerušil Kovácsov výklad dekan Ficzák, zahalený do šedých
         oblakov dymu.
    </p>
    <p>
     Domácí pán podíval sa na dekana skoro vyčítave.
    </p>
    <p>
     — Osztenburg dišponuje dohromady s 12 tisíc chlapmi. My musíme ozbrojiť aspoň 2000 ľudí.
    </p>
    <p>
     — To pôjde ťažko. Zbraň sa nemôže sveriť hocikomu — zapochyboval starý Micsinay.
    </p>
    <p>
     — Musíme ich najsť — odsekol dr. Mihók podráždene. — Páni statkári musia získať pre vec
         i svoje slúžobníctvo. Rátame, i na čiastku železničiarov. Máme medzi nimi spoľahlivých
         ľudí.
    </p>
    <p>
     — Len opatrne! — napomínal ramenatý, nápadne bľadý dr. Kelemen, vyzerajúci v oblakoch
         dymu skôr ako duch než ako živý človek.
    </p>
    <p>
     — A musíme získať i našich drobných ľudí, sedliakov, chalupníkov.
    </p>
    <p>
     — Ale nie prv ako dákych 14 dní pred započatím akcie… zdôrazňoval Šimon Kovács znalecky.
         — Prostý človek neudrží jazyk za zubami poltretieho mesiace.
    </p>
    <p>
     — Celkom správne — prisvedčil dekan. — Viem to najlepšie zo svojej kňazskej prakse.
    </p>
    <p>
     — Ale čo, páni moji, ak nás stihne nezdar?! — odhodlal sa konečne namietnuť fabrikant,
         vypustiac na chvíľu cigaru z úst.
    </p>
    <p>
     — Aký nezdar?
    </p>
    <p>
     — Ak našim z Maďarska, myslím Prónaya, Héjjasa, Osztenburga, nebude priať šťastie? —
         fabrikant si zapálil, cítiac, že sa naň upiera pár vyčítavých pohľadov.
    </p>
    <p>
     — Myslíš, priateľu, že ak budú porazení? — snažil sa Kovács dodať fabrikantovým slovám
         čo najurážlivejší smysel.
    </p>
    <p>
     — Áno. — Je to predsa v ľudskej možnosti.
    </p>
    <p>
     — A kto ich má poraziť?! Okolité české posádky?! Tie utečú alebo sa poddajú, jako v
         devätnástom roku.
    </p>
    <p>
     — Všetky sa nepoddaly — počínal sdielať Szenesovu námietku profesor Laci Nagy, týp
         mladého, švárneho, ale trochu biedneho cigána.
    </p>
    <p>
     — Ale Osztenburgovci budú v rozhodnej číselnej prevahe. O tom, že budú posádky
         premožené, sa vôbec nedá pochybovať.
    </p>
    <p>
     — Ale ak dostanú posádky posily?
    </p>
    <p>
     — Kým dostanú posily, bude na tomto území pánom už naša národná armáda. Tá sa zamieša
         tak, či tak, i keby sme to my prehrali, akože to neprehráme.
    </p>
    <p>
     — No, a čo, keby sa ani tá Čechom neubránila?! — ozval sa neočakávane dr. Ludassy,
         žmurkajúc očima ponad pozlátený cviker.
    </p>
    <p>
     — Kto pochybuje o víťazstve, nech sa radšej utiahne! — zvolal Kovács pohrdave.
    </p>
    <p>
     — Tak je! Pravdu má! — ozývalo sa so všetkých stran. — Chceme postupovať triezvo,
         reálne, opatrne, aby sme sa nesklamali — pokračoval Kovács s dôrazom. — Ale ak by mal byť
         osud pritom všetkom proti nám, nuž, budeme vedieť i čestne zomrieť! — končil patheticky.
    </p>
    <p>
     — Vedeli by sme! — prisviedčali niektorí, medzi nimi domáci pán.
    </p>
    <p>
     — Bez viery nieto víťazstva! — ozval sa zvučný kazateľský hlas malého bucľatého farára
         Jóžiho Sztehlika, ktorý sa ztrácal medzi svojimi vyššími súsedmi.
    </p>
    <p>
     — Ešte niečo — ozval sa zase Laci Nagy. — Nebude z toho diplomatická zápletka, keď naši
         vyvolajú tuná proti Čechom povstanie?!
    </p>
    <p>
     — Aká zápletka?! Maďarská vláda povstanie nevyvolá, najviac ak Héjjas, Prónay,
         nezodpovedné elementy, ktoré nemajú s vládou ani s armádou nič spoločného.
    </p>
    <p>
     — Ako? Prónay?
    </p>
    <p>
     — Je na penzii — podotkol dr. Mihók.
    </p>
    <p>
     — Tak, ako vidno z dát, čo som predniesol — ujal sa zase slova Kovács — každý z
         organizovaných musí získať ešte aspoň dvoch mužov. To je nie nič nemožného. Ale presvedčený
         som, že nás bude o mnoho viacej. V takom Jamnom pôjdu s nami všetci zemäni, aspoň
         štyridsiati chlapi. Strahovcov bude aspoň sto.
    </p>
    <p>
     — To iste viac — uisťoval dr. Kelemen.
    </p>
    <p>
     — Keď sa dva tisíc mužov chopí zbrane, pridá sa k nim ľahko ďalší tisíc — mienil dr.
         Mihók.
    </p>
    <p>
     — Dvatisíc nás postačí. Ak nás bude dupľom toľko, tým lepšie — prevzal slovo zase
         Kovács. My sa vyrútime z dedín a z hôr a odrežeme Čechov od zázemia. Ostatné prevedú
         Osztenburgovci. Nebojte sa, tí sa v tom vyznajú; a Prónayovi a Hejjasovi chlapci tiež. Majú
         dobrú prax zo západných Uhier. Pri vypracovaní plánu sa použily všetky zkúsenosti, ktorých
         tam naši ľudia nadobudli. Vyvarujeme sa i chýb, ktorých sa dopustili v devätnástom naši
         bolševici.
    </p>
    <p>
     — Ozaj, prečo sa to tým nepodarilo? — mudroval Laci Nagy.
    </p>
    <p>
     — Čo nepodarilo?! — ozval sa starý Szenes. Veď mali v rukách vyše pol Horniakov.
         Nezakročiť v prospech Čechov Foch, nevyrve im to z pažeráka ani sám čert!
    </p>
    <p>
     — Jednej veľkej chyby sa predsa dopustili. Nekoncentrovali sa na jeden úsek, jedno
         pásmo. Rozbehli sa po ohromnom priestore. A spravili ešte horšiu chybu.
    </p>
    <p>
     — Že zatvárali? — ozval sa ktosi.
    </p>
    <p>
     — Ale nie, — vysvetľoval Kovács — ale trvalo im to dlho. A to ich zabilo. Taká vec musí
         byť hotová do týždňa, ba skoro do štyroch dní.
    </p>
    <p>
     — Tak je. — prisviedčal Sztehlík.
    </p>
    <p>
     — Každý musíme vykonať svoju povinnosť — ujal sa slova dekan. — Musíme sa učiť z chýb
         minulosti. A nepochybovať, nebáť sa. S nami je Boh! Na našej strane je pravda a tá musí
         zvíťazit. Verím v maďarské zmŕtvychvstanie!
    </p>
    <p>
     — My tiež! — vpadali do posledných slov ostatní.
    </p>
    <p>
     A priateľská zábava sa rozprúdila.
    </p>
    <p>
    </p>
   </div>
   <div type="chapter">
    <head>
     XXIX
    </head>
    <p>
    </p>
    <p>
    </p>
    <p>
     O Šimonovi Kovácsovi počaly sa pošuškávať divné reči. Najmä o jeho ženských známostiach.
         V posledné časy mal sa najviacej okolo advokátovej Mihókovej a fabrikantky Szenesky. Do
         oboch domov chodieva už, kedy sa mu zachce, jako člen rodiny. K Szenesovcom príde hneď
         dopoludnia na gáblfrištik a večeriava vše u Mihókov. Popoludní objavuje sa zase na korze
         raz s advokátovou, inokedy zase so Szeneskou. Ba počínalo sa už i povrávať, že ženské
         počínajú na seba žiarliť. Ešte sa to môže tragicky skončiť. So ženským srdcom nie si je
         radno zahrávať. Viete, že mu chcela jedno pred mesiacom vrchrstnúť do tvári vitriolu švárna
         Erna Tewelesovie? Ešte, že brat našiel u nej zavčasu fľašku a vzal jej ju. Veru by ten
         elegán bol dneska vyzeral!, hrúza i len pomyslieť. A židovku by jednako nebol minul žalár.
    </p>
    <p>
     Ale sukničkárstvo Šimona Kovácsa nevyčerpávalo sa tým, že kurizoval vydatým ženským, ani
         strahovskými donjuaniádami. Veď ten človek sa vozí po Horniakoch a Maďarsku skoro
         ustavične. A to nielen za obchodmi. Veď ten má ženské známosti skoro v každom meste, kde sa
         len obráti. Že sa tá jeho žena, chudera, o tom nedozvie? Nuž ale ktože jej to má povedať
         takú háklivú vec, prosím vás?! A ťažko Kovácsa obviniť, keď človek nemá dôkazy.
    </p>
    <p>
     Kto neveril klebetám, toho presvedčily udalosti. Jednoho dňa zjavila sa na strahovskom
         mestskom dome mladá zvädlá ženská z Baláž-Ďarmot, s deckom na rukách, dopytujúc sa na
         svojho muža Šimona Kovácsa. Už od dvoch mesiacov jej vraj neposlal ani haliera. V úrade
         vyvolal výstup s nešťastnou ženskou úžas a zhrozenie. Ako jej neveriť, keď sa vykázala
         sobášnym listom?! Vec bola bezodkladne oznámená súdom a četníctvu. Ale vinník stíhaniu
         predbežne unikol. Bol práve na „obchodných cestách“.
    </p>
    <p>
     *
    </p>
    <p>
     Nad strahovským krajom sa hrozive zablysklo a zadumel hrom.
    </p>
    <p>
     Dr. Mihók vrátil sa z Pešti so zdrcujúcou zprávou: tam je nie známy nijaký major Elemér
         Hajnóczy, za ktorého sa Kovács pred dôvernými priateľmi v Strahove vydával, ani žiadny
         major Šimon Kovács. Nepoznajú ho ani v Pešti ani vo vidieckych posádkách. Ale neznajú ani
         bankového riaditeľa, ani veľkoobchodníka, ani obchodníka s tým menom. Ba predsa u býv.
         pešieho pluku č. 32. slúžil predtým Šimon Kovács, ale to bol rotmajster a vo vojne bol
         degradovaný. A keby len to, ale voľáky Šimon Kovács je veľmi podozrivý, že špionuje pre
         sovietské Rusko jak v Maďarsku a Rumunsku, tak v Československu. Na šťastie sú mu maďarské
         úrady už na stope.
    </p>
    <p>
     O tom, čo zvedel v Pešti, podal dr. Mihók dôvernú zpravu predovšetkým Micsinayovcom,
         Szenesovi, dekanovi Ficzákovi a ostatným zasvätencom. Radil im, aby hneď a zaraz spálili
         všetky plány, zápisnice či korešpondenciu s Kovácsom, ak nejakú majú. Nie je vylúčené, že
         bude u nich vykonaná domová prehliadka. Nech sú radšej pripravení na všetko. So Šimonom
         Kovácsom vypáli to zle. Čím je ten človek vlastne?! Vraj bolševický špion. To povedali o
         ňom Mihókovi v Pešti. Ale ten mal proti Šimonovi ešte ťažšie podozrenie. Nie je ten človek
         zradca, český agent-provokatér?! Kto vie, či nešpionuje i pre Čechov. Len aby ho chytili v
         Maďarsku! Lebo veď taký mizerák mohol by ich všetkých priviesť do žalára. A oni ho
         oslavovali jako svojho spasiteľa! Dr. Mihók dral si skoro vlasy od rozhorčenia — za takou
         kreatúrou sa bláznely najkrajšie dámy ich spoločnosti! Pre takú hábu klamaly mužov!
    </p>
    <p>
     Najťažšou úlohou bolo pro dra Mihóka sdeliť hroznú novinu Vidovičovcom. Ale vykonal ju
         bez váhania. Lebo veď každá hodina otálania mohla priniesť nešťastie.
    </p>
    <p>
     *
    </p>
    <p>
     Druhého dňa vyhodila rieka poniže Jamného mrtvolu. Pribehnuvší dedičania poznali v nej
         dra Veleczkého zo Strahova.
    </p>
    <p>
     Dr. Mihók, dekan Ficzák a dr. Kelemen ponáhľali sa za horúca zničiť z nebožtíkovho
         písacieho stolu písma, ktoré by mohly mať vzťah k pripravovanej akcii. Nenašli však nič
         takého, iba zapečatený list, v ktorom sa Béla lúči s priateľmi a známymi, lebo vraj
         „prišiel čas, aby opustil tento nedokonalý časný svet“. V liste vyslovil i obavu, že bude
         prenasledovaný „pre bláznivé plány svetáckych násilníkov, ktorý s mečom bojujú a od meča
         zahynú“ a podobné podivínstva.
    </p>
    <p>
     Na písacom stole ležala, čierno-viazaná biblia.
    </p>
    <p>
     Dr. Kelemen rozpovedal priateľom, ako sa mu Veleczký bol sdôveril, že zavrhuje ich
         brannú akciu a nechce mať s ňou nič spoločného.
    </p>
    <p>
     A jednako vzal si život skľúčený zprávou, že akcia zlyhala — zradou samého osnovateľa a
         hlavného organizátora.
    </p>
    <p>
     Ale bolo jasné, že Kovácsov podvod a zrada nie je naskrze jediným motívom samovraždy.
         Béla Veleczký bol rozorvaný človek už od tých čias, čo sa mu žena spreneverila. Ešte väčšmi
         vyrušil ho z duševnej rovnováhy rozsobáš a nové manželstvo, v ktorom šťastia nenašiel. Lebo
         veď druhá žena neprestala vo svojom záletnom živote ani v novom manželstve. K tomu
         rozhadzovala plnýma rukama, a to nemálo žralo chudáka Veleczkého, známeho svojím
         skupáňstvom. Neborák počal upadať do manie, že mu hrozí bieda. Božekal pred známymi, že
         nebude mať za čo dreva, uhlia nakúpiť na zimu, trebárs vedel každý, že Veleczký sám by
         mohol zo svojich hôr okurovať cez zimu celé mesto.
    </p>
    <p>
     *
    </p>
    <p>
     Na pohrab vyrukoval mu Strahov s celým okolím. Za rakvou sa tlačily dve panie. Na
         cintoríne zastaly si obe až na samý kraj hrobovej jamy. Ale tam to v novej žene prekypelo.
         Odstrčila lakťom rozsobášenú ženu, osopiac sa na ňu: „Čo tu chceš, nevernica! To je moje
         miesto!“
    </p>
    <p>
     *
    </p>
    <p>
     Na šťastnú dosiaľ Vidovičovskú domácnosť doľahol neočakávaný úder osudu plnou silou.
         Pekná mladá pani mala si oči vyplakať. Ani nevychodila z domu od hanby. Tak hlboko sa
         cítila pokorená ona, ktorej ešte pred pár týždňami závidela ženícha celá stolica. Pokorenie
         bolo tým strašnejšie, že nosila pod srdcom jeho dieťa. Počala Šimona nenávidieť, najmä, keď
         sa dozvedela, že ju klamal, podle nehanebne klamal už v medových týždňoch.
    </p>
    <p>
     Zvesť o Kovácsovom dvojženstve a zrade pohýbala i jeho početných obchodných spojencov a
         spoločníkov. Bolo ich viac, než tušili najdôvernejší priatelia Šimonovi. Zoltán Micsinay sa
         dal zlákať skvelým výhľadom na ľahký a rýchly zárobok a podpísal Kovácsovi tri zmenky, ba
         prispel aj hotovým grošom. Peniaze požičala mu matka, ktorá bola celá uveličená synovou
         podnikavosťou a sverila mu za mužovým chrbtom ochotne svoje vkladné knižky.
    </p>
    <p>
     Ešte čudo, že sa nechytil na lákavé Šimonove sľuby naivný Ďula Jamnický. Darmo ho Pešťan
         znovu a znovu prehováral, darmo sa posmieval z jeho nesamostnosti. Nezkúsený dedinčan mu
         jakosi inštinktívne nedôveroval. Či mu azda svitlo v hlave onú noc, čo ztrávili v bare?!
    </p>
    <p>
     Tým väčšmi pohoreli ostatní. Panika dostúpila vrcholu, keď býv. verejný notár dr.
         Kelemen, ktorý požičal podnikavému majorovi sám tridsaťtisíc, zistil, že Kovács nie je
         žiadnym spoločníkom košického Feigenbauma, ba o drevárské gšefty ani len nezavadil. I lesy,
         ktoré „vlastnil“ v Maďarsku za Dunajom, patrily iným ľudom. Listiny, ktorými dokazoval
         Kovács svoje vlastníctvo pred kamarátmi, boly falšované práve tak ako politické a vojenské
         odporúčania z Pešti, ktorými budil takú dôveru.
    </p>
    <p>
     Čo bolo najhoršie, Kovács bol zadĺžený nielen v Strahove a na okolí, ale skoro po celom
         Slovensku. Čo vlastne robil s tými peniazmi?! Zavše si síce zahral v karty, zalumpoval, ale
         čo je moc, to moc. A či by ho boly tie ženské toľko stály?!
    </p>
    <p>
     Najväčšmi boli postihnutí Vidovičovci sami. Považovali svojho zeťa za veľkoobchodníka a
         boháča a podpisovali mu zmenky bez slova. Teraz boli pripravení zaťovými podvodmi skoro o
         celý majetok, ovocie celoživotného hrdlačenia.
    </p>
    <p>
    </p>
   </div>
   <div type="chapter">
    <head>
     XXX
    </head>
    <p>
    </p>
    <p>
    </p>
    <p>
     Očakávané zatýkania a domové prehliadky neprichádzaly.
    </p>
    <p>
     Strahovská maďarská spoločnosť si vydýchla. Teda predsa azda len nebol ten nešťastník
         Šimon Kovács českým zapredancom.
    </p>
    <p>
     Ale pri najbližšej svojej peštianskej ceste neprišiel mu dr. Mihók na stopu ani v
         Maďarsku. Na policajnom kapitanáte dozvedel sa jedine, že ušiel cez Viedeň a Nemecko akiste
         k bolševikom do Ruska.
    </p>
    <p>
     Teda bolševický špion! No, a hochštapler, to bolo predsa nepochyné. Aby tak počaly teraz
         české úrady stíhať Strahovcov preto, že sa „stýkali“ a bolševickým špionom! Ale tejto novej
         možnosti sa dr. Mihók už nebárs bál. Veď čo sa im môže dokázať?!
    </p>
    <p>
     *
    </p>
    <p>
     O pár týždňov celá vec skoro úplne zaspala. Iba čo sa o Šimonovi vše rozhovorili v
         dôvernom krúžku jeho bývalý priatelia, väčšinou ním ťažko oklamaní. Žalovať ho nežaloval —
         už zo strachu o svoju kožu — nikto…
    </p>
    <p>
     Zato nastal zaujímavý obrat v procese o Csekonicsovské dedictvo.
    </p>
    <p>
     Obrat ozaj senzačný, aký nikto neočakával.
    </p>
    <p>
     Grófovci, vlastne jich advokáti začali dokazovať, že gróf Czekonics nebol príčetný, keď
         písal testament v prospech svojho bývalého mládenca.
    </p>
    <p>
     Nebol normálny vraj už dávnejšie. Posadla ho chorobná lakomosť, podivínstvo. Veď sa po
         dlhé roky nestýkal so seberovnou spoločnosťou.
    </p>
    <p>
     Ani s tou jeho priazňou k mládencovi Francovi nebolo to vraj celkom v poriadku.
    </p>
    <p>
     Tabula nariadila sedrii doplniť vo veci vyšetrovanie. Našly sa vraj nové dôkazy. Franc
         Eisele bol znovu vypočutý. Ako sa vlastne dostal od zámockého zahradníka do grófových
         komnát?
    </p>
    <p>
     Franc Eisele rozprával. Čírou náhodou. Zastupoval narukovaného sluhu atď.
    </p>
    <p>
     Ako sa stalo, že sa stal z mládenca pánovým dôverníkom, sprievodcom na cestách, neskôr
         tajomníkom?
    </p>
    <p>
     Pre svoju statočnosť, spoľahlivosť. Sporil, nikdy pánovi nič nespreneveril. Zachránil
         pánovi opätne život Za to mu kúpil gróf panstvo v Jamnom.
    </p>
    <p>
     Súd nechcel veriť. Nie, grófi nebývajú tak štedrí ani k svojim najvernejším slúžobníkom.
         A keď mu dal toľké panstvo, ako to prišlo, že ho ešte podporoval peniazmi?
    </p>
    <p>
     Franc Eisele to odôvodňoval. Mnoho staväl, gróf nechcel dopustiť, aby sa jeho
         najvernejší sluha zadĺžil a pripravil snáď o majetok.
    </p>
    <p>
     Súd nechcel uveriť. Predseda predložil Eiselemu sväzok listov. Či ich vraj pozná?
    </p>
    <p>
     Nešťastný statkár zbľadol a potočil sa od mdloby. Na čele vyvstal mu chladný pot. Kolená
         sa počaly pod ním podlamovať. Dlho nemohol zo seba vypraviť ani slova.
    </p>
    <p>
     Až po chvíli pristúpil k stolu a podíval sa na listy, podíval sa odhodlane do očí svojmu
         osudu.
    </p>
    <p>
     Áno, byly to listy grófove. Písal ich jemu, Francovi Eiselemu do Jamného. Boly písané na
         polohodvábnom, bľadomodrom papieri, previazané ružovými atlasovými stužkami. A jeho verný
         mládenec nemenil už z úcty ničoho na obale.
    </p>
    <p>
     Boly to listy vrelé…, ľúbostné.
    </p>
    <p>
     Áno, ľúbostné listy grófa Štefana Csekonicsa k svojmu bývalému mládencovi. Začínaly sa
         slovami: „Môj najdrahší milovaný Franci!“ alebo: „Franci, môj poklad!“
    </p>
    <p>
     A ďalší obsah listov bol ešte povážlivejší. Taký, že listy mohly byť čítane iba s
         vylúčením verejnosti. Lebo veď boly v nich vety: „Vyparádím si ťa, môj zlatý Franci, Ty
         moja láska, že ti bude svet závidieť“ atď.
    </p>
    <p>
     Franc Eisele prestal tajiť. Áno, gróf ho mal rád. Tak rád, ako mužský mužského nemiluje.
    </p>
    <p>
     *
    </p>
    <p>
     Po výslechu sa Eisele zamyslel. Teraz už chápal, prečo odišla od neho tak odrazu
         predposledná slúžka Beta z Držkoviec. To mu tie grófove listy iste ona ukradla. A vydržala,
         pretvarovala sa polroka, kým sa k nim nedostala. Iste bola navedená, podplatená. Kým? Kým
         iným, ako voľaktorým advokátom grófovcov?!
    </p>
    <p>
     *
    </p>
    <p>
     Boli vypočúvaní súdobní lekári. Bol nebohý gróf príčetný, či nebol?
    </p>
    <p>
     Lekárska mienka znela: nebol, aspoň nebol vo chvíľach, keď zahorel hriešnou túžbou za
         Francim.
    </p>
    <p>
     Hej, rozplývaly sa v nivoč smelé nádeje Eiseleho! Ako sa to skončí?! Pre neho zle.
         Grófske majetky vyhrajú grófovi sestrenci, ba ešte, i o Jamné ho môžu pripraviť. Síce Jamné
         zožerú beztak pravotné trovy, advokáti. Lebo veď dlžoby na majetku už boly.
    </p>
    <p>
    </p>
   </div>
   <div type="chapter">
    <head>
     XXXI
    </head>
    <p>
    </p>
    <p>
    </p>
    <p>
     Bola tmavá novembrová noc, plieskanica. Dažďové kapky bubnovaly jednotvárne na okná. Vše
         zaskučal vietor bôlne, zúfale. Ela Vidovičová práve precítla na posteli vo svojej izbe v
         rodičovskom dome. Čo to?! Zobudilo sa to dieťa? Či azda zavolal niekto z vedľajšej izby?
         Alebo by to bol šramot zlodejov?!
    </p>
    <p>
     Nadvihla sa v posteli a zbystrila sluch. Sklená tabuľa v obloku zarinčala. Najprv raz,
         potom zase. Iste vyčíňa nejaký ožralec. Veď krčma je v súsedstve.
    </p>
    <p>
     — Otvor, ja som to! — ozvalo sa polohlasne.
    </p>
    <p>
     Mladú ženu prešiel po celom tele mráz. Striasla sa prežitou hrúzou. Lebo veď
         inštinktivne vycítila, že je to jej muž, Šimon Kovács.
    </p>
    <p>
     — Otvor, preboha, otvor!
    </p>
    <p>
     Vstávala s postele pomaly, zahaľujúc sa do ľahkého plášťa. Podišla k obloku a po krátkom
         váhaní otvorila vnútorné okenice. — Čo búchaš?! — osopila sa vyčítave na tmavú, zmoknutú
         postavu, v ktorej akoby sa bola ztelesnila čierna noc, vietor a protivná pľúšť. — Človeka
         by vystrašil! — Tmavá postava stála jako primrazená, iba dvoje čiernych očí sa zalesklo vše
         vo tme. — Čo chceš?! — Ticho, aby si nezbudil našich. Zabili by ťa. Alebo dali zlapať,
         mizerák! — Hnev zaliel jej hrdlo, že jej bolo na zadusenie. — Radšej sa prac, kým ťa
         nezazre dáky policajt alebo žandár! Nebolo dosť tej hanby?!
    </p>
    <p>
     — Chcem ťa vidieť! - zaupel zmierajúcim hlasom.
    </p>
    <p>
     Zatriasla sa mimovoľným vzrušením. — Ja ťa vidieť nechcem! — odvrátila sa, aby sa
         nemusela dívať do vychudlej bľadej tvári, ktorej ťahy počínala vo tme rozoznávať, na tmavú
         nočnú postavu v ošuchaných šatoch, zachvievajúcu sa vše od zimy, ktorá jej pripomínala
         toľko bôlu, sklamania.
    </p>
    <p>
     — Pusť ma, preboha, pusť! — zastenal znovu. Ston jeho zosilila tklivá hudba
         zaskučavšieho vetra.
    </p>
    <p>
     — Nepustím.
    </p>
    <p>
     Sopäl prosebne ruky.
    </p>
    <p>
     Odvrátila sa, aby ju to nezvyklalo v neoblomnosti. — Čo chceš?!
    </p>
    <p>
     — Chcem vidieť dieťa.
    </p>
    <p>
     Zachvela sa pohnutím. — Ty vidieť dieťa?! — Nie si ho hoden, lotor! Nemáš naň práva! —
         osopila sa naň celá rozľútená od hnevu. Skoro by bola zabudla stlumiť hlas od rozčulenia. —
         — Prečo si nemyslel naň, veď si tie lotrovstvá vyvádzal?!
    </p>
    <p>
     Stál ako primrazený, nedbajúc, že šľahá doň dážď. Stál jako osud, zúfale, neoblomne.
    </p>
    <p>
     Všetky prežité sklamania, všetka horkosť života ňou zalomcovala. Bola by ho chcela
         strestať, pomstiť sa na ňom! — Ale to trvalo iba chvíľu, keď sa zamyslela odvrátená. Keď sa
         však pohľadom vrátila k obloku, zamrzela sa skoro sama na seba, cítiac, že ju prechádza
         hnev, že mäkne a nevie odolať útrpnosti, čo jej počala klíčiť v srdci krute sklamanom.
    </p>
    <p>
     — Dvere ti neotvorím, vzbúrila by som celý dom — otvárala okno, náhle sa rozhodnúc.
    </p>
    <p>
     Vliezol pokorený, zahanbený a dopadol pozorne na prsty nôh.
    </p>
    <p>
     Pokynula smerom k detskej postielke sprevádzajúc ho pohľadom. Cítila, jako mu kvapká,
         tečie z topánok blato, ale smierila sa s tým.
    </p>
    <p>
     Ošumelá mokrá postava priskočila k postielke, v ktorej rýchle vydychovalo dieťa, zavité
         do periniek. Otec dieťata zahľadel sa na spiacu hlavičku a tíško zavzlykal.
    </p>
    <p>
     Počkala hodnú chvíľu, aby sa nezdala bezohľadnou. — Choď! — posielala po chvíli preč
         nečakaného nočného hosťa, násilne sa zatvrdzujúc. — Čo neideš?! Chceš, aby ťa tuná
         zlapali?!
    </p>
    <p>
     Na mužových rtoch zamrela modlitba. Zachvel sa, cítiac, že kolená sa pod ním podlamujú.
         Ale hneď sa vzmužil a popošiel k obloku premáhajúc sa, aby idúcky ženu neobjal. Nechcel
         rizkovať, že ho odstrčí. — Rozovrel privretý oblok a vyliezol do tmy a pľúšti, aby sa
         poberal do neznáma. Pod oknom na chvíľu zastal.
    </p>
    <p>
     - Z čoho žiješ, Eluška? - ozval sa boľastným hlasom.
    </p>
    <p>
     — Z čoho?! Z milosti! — Z hrudi vydral sa jej ston zaliaty horkosťou. — Pomáham rodičom
         v sklepe a v domácnosti miesto slúžky — ozvala sa, jako by chcela požalovať.
    </p>
    <p>
     — Bože! — zastenal. — A jako si dala krstiť malú?!
    </p>
    <p>
     — Mariška!
    </p>
    <p>
     — Dala si ju zapísať Kovácsová?
    </p>
    <p>
     — Nie. Dala som ju zapísať Vidovičová. Veď ty si mi nie mužom. Ty máš ženu inde,
         krivoprísažník! Naše manželstvo je neplatné. Za nič na svete by som nechcela, aby to dieťa
         nosilo tvoje meno! — rozhorlila sa znovu rastúcou nenávisťou.
    </p>
    <p>
     Zakrýval tvár rukama, zdrtený. Stál chvíľu, nehnúc sa s miesta, jako symbol zúfalstva. —
         Idem za more — počal zo seba vyrážať, dusiac sa plačom. — Nový život chcem začať. Len ma,
         preboha, nepreklínej! — sopjal ruky prosebne. — A pomodli sa zavše za mňa, nešťastníka!
         Azda mi Boh pomôže napraviť, čo som zavinil. — — Odpusť mi, Ela, Eluška, odpusť! — zaupel,
         tratiac sa v nočnej tme.
    </p>
    <p>
     Zavrela oblok a vrhla sa na posteľ dusiac sa plačom a ľútosťou.
    </p>
    <p>
     Až teraz, keď bol preč, pociťovala zreteľne, ako má toho poblúdenca — rada. Prišlo jej
         ľúto, že bola k nemu tak tvrdá. Bola by ho najradšej objala, skropila slzami jeho strapatú
         hlavu, bľadú, vychudlú tvár, ktorú v tej chvíle tam dakde v diaľke v tmavej noci šľahala
         plieskanica a surový podzimný vietor.
    </p>
    <p>
    </p>
   </div>
  </body>
 </tei:text>
</tei:TEI>
