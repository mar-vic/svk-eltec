<?xml version="1.0" encoding="utf-8"?>
<tei:TEI xml:id="SLK1938368" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Lámané drieky : ELTeC edícia
    </tei:title>
    <tei:author ref="viaf:32804028">
     Prídavok, Anton (1904-1945)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     48551
    </measure>
    <tei:measure unit="pages">
     239
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:32804028">
      Prídavok, Anton (1904-1945)
     </tei:author>
     <tei:title>
      Lámané drieky
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Novina
     </tei:publisher>
     <tei:date>
      1938
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-02-01">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Lámané drieky
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <div type="chapter">
    <head>
     1
    </head>
    <p>
    </p>
    <p>
    </p>
    <p>
     V Šarišskom kedysi i rok prešiel bez významnejšej noviny. Za horami k zemi pričupená
         dedina ležala trochu od ruky, život do nej neprinášal nijakých prekvapení. Jednotvárne
         klopotenie pri gazdovstve otupovalo ľudí: plakať nevedeli, smiech im nepristal a rebelovať
         nemali odvahy. Všetok odpor prinášaný zlobou dňa dusili v sebe. Na veci pozerali bez
         záujmu; ak niečo vyšlo tak — bolo tak, ak onak — bolo onak.
    </p>
    <p>
     V rozvlnenej doline ošarpané chalupy so stuchnutými slamenými strechami stály lenivo,
         nehybne, ako nepríjemný kaz na tvári rozmarnej prírody, a ľudia, ktorých si čas vyoral zo
         zeme, podobali sa jeden druhému ako vajce vajcu. Aspoň naoko. Aspoň vrabcom na starých
         konáristých vŕbach, čo tam od nepamäti čvirikali svoju fádnu pesničku. V Šarišskom nikto sa
         nestarel do vrabcov, iba ak detiská z roztopaše hodily za nimi dakedy omletý kamienok.
         Ináče nikomu ani na um nezišlo skúmať, ako sa tie vtáčatá liahnu, ako žijú a ako hynú. Len
         raz neobstálo bez galiby. Učiteľ-rechtor, košikár a zvonár v jednej osobe, počal v škole
         rozprávať čo to z prírodopisu, a raz, ako ako nie, prednášal o vrabcoch. Vtedy zahrmelo. Či
         je vraj vrabec slovo božie! Ale to bolo dávno. Dnešný učiteľ v Šarišskom už ani košíky
         nepletie, ani nevyzváňa, a v škole bez obáv smie tvrdiť, že na svete niet stríg a že kravám
         nemožno porobiť.
    </p>
    <p>
     Roky sa míňajú a ľudia sa menia. Zmeny na ľudských tvárach a v ich dušiach nepobadá iba
         hlúpy vrabec, ktorý neorie, neseje, nežnie, ale len kradne a v zime pred mrazmi schováva sa
         v útulnom hniezde lastovičky. Ale ty, človek, keď chceš vidieť, a zadívať sa do minulosti
         šarišského chotára, musíš zbadať, že poriadky sveta tohoto boly až príliš skrivodlivé,
         bezcitné a zbahnelé, a že v mnohom vlívaly i na osud úbohého Gregora Koperdana. Tak je to.
    </p>
    <p>
     Sedemdesiat rodín svážalo obilie s drobných pásikov, rozsekaných na úzke rezance, a gróf
         Sárossy, azda aby sa tým Bohu rúhal, staval konča dediny stohy, prevyšujúce kostolnú vežu.
         Bolo ich každý rok i desať, pätnásť. Škerily sa na ľudí a vyvolávaly trpké spomienky na
         komasáciu. Len ozvať sa nemal kto, nikto si netrúfal spaľovať prsty a z nenávistných
         pohľadov kolektíva nikto nechcel čítať. Čo komu záležalo na tom, že gazdovia preklínajú
         komasáciu, že nenávidia grófa, že zazerajú na neho ako na hriech, ale padajú mu do nôh,
         náhle ho zbadajú prichádzať.
    </p>
    <p>
     Boly časy, keď gróf mrskal ľudí býkovcom, keď mu švárne dievky na rozkaz musely chodiť
         do kúrie, keď sa chudobný človek pravdy dovolal len pred stolicou božou, ale dnes je už
         všeličo ináč.
    </p>
    <p>
     Chlapi nie nadarmo stískali päste, dožili sa odplaty.
    </p>
    <p>
     Pravda, v takom kraji, Pánu Bohu za chrbtom, i päť pokolení musí čakať na jedno
         svitanie. Ale sedliacka trpezlivosť je nekonečná. Tvrdá a húževnatá ako život. Babky už
         dieťaťu v kolíske hudú pesničku o macošskom osude, a otec ešte i na smrteľnej posteli
         prikazuje synovi: „Reptaj, ak chceš, ale nie nahlas… Čakaj! A ak nič dobrého neužiješ na
         zemi, Boh ti všetko vynahradí v kráľovstve nebeskom. Ale oči maj na všetkých stranách. Keby
         sa trafila príležitosť, odlej z kalicha trpkosti… Potom sa vypomsť i za mňa, i za deda, i
         za pradeda. Za všetkých!“
    </p>
    <p>
     Ej, keby tak ešte raz bolo možné brať do rúk kosy a cepy na pánov! Vtedy to bolo veľmi
         sľubné. Vtedy, keď cholera navštívila Šarišské, strach pred smrťou zdivil všetkých
         priateľov života. Škoda. Vraj kôs a cepov bolo málo. A páni sa spojili, aby skrotili
         sedliacky vzdor. Poučili sa. Teraz sú šikovnejší. Sedľač držia v hrsti. Strežú každý jej
         krok. Preto treba čakať, kým zhnijú, kým sa za živa rozložia, aby potom beztrestne kopli do
         nich, ako do odpornej mršiny.
    </p>
    <p>
     Takíto boli ľudia v Šarišskom.
    </p>
    <p>
     Tušili, oni všetci majú tuhé životy, gróf dostával puch. Keď to pobadali, nad dedinou
         rozhodili potmehúdsky úsmev: signál k náporu. Nad chalupami zažiaril svit ružových nádejí.
    </p>
    <p>
     Chlapi chytro složili hlavy dovedna.
    </p>
    <p>
     — Dobre bude, — uvažovali zápäť — odbehnúť do Ameriky zarobiť dáky groš. Musíme byť
         pripravení. Ako vidno, každú chvíľu ho dajú na bubon. Veľa mu už nechybí. My mu síce
         smrdíme, ale naše doláre mu nebudú smrdieť… Len keby ich bolo.
    </p>
    <p>
     — Veď ono sa povie, Amerika… — povedali si s akýmisi obavami. Pýtali sa: — Ale či my
         vieme, čo je to Amerika?
    </p>
    <p>
     — Nemusíme vidieť! — dodali o chvíľu. — I z iných krajov vandruje svet za more. A tiež
         nevedia. Tam vraj každý zarobí. Len my poďme v mene božom… Poďme, kým nebude neskoro…
    </p>
    <p>
     Rozparcelovali celý sárossyovský majetok. Ešte sa im ho i málilo. Všetci chceli viac.
         Ale na hútanie nebolo príliš času, rad radom sa vyberali na výchytky do neznámeho sveta.
         Ako za humno. S torbičkou. S kúskom čierneho chleba a s troškou mastnej slaniny. Skoro bez
         rozlúčky.
    </p>
    <p>
    </p>
   </div>
   <div type="chapter">
    <head>
     2
    </head>
    <p>
    </p>
    <p>
    </p>
    <p>
     V tom čase raz cestou s poľa grófsky správca, Karol Sitár, pojal mladého gazdu, Onda
         Baďuru, pod pazuchu a vrýval mu do srdca otcovské ponaučenia.
    </p>
    <p>
     — Ty sa tu netráp, Ondo… — rozprával. — Vidíš, čo sa strojí prísť. Škoda ti byť bírešom
         na panskom. To nie je život pre teba. Tu, v dedine, najdeme si vždycky dosť takých, ktorých
         v robote treba viesť. Ty i sám potrafíš. Máš hlavu. Zaslúžiš si lepší osud. Tvoje miesto
         nie je na tomto majetku. Aspoň predbežne nie. Nevieme, ako bude. I ty choď chytro do tej
         Ameriky, zarob groš, kúp si kus poľa a gazduj. Raz môže byť z teba človek. Ak chceš,
         požičiam ti na cestu…
    </p>
    <p>
     Baďurovi vtedy bolo triadvacať rokov. V žilách mal silu, v srdci odvahu, v očiach
         smelosť a celého ho prehrievala nesmierna radosť, lebo cítil, že sa mu otvára brána do
         života.
    </p>
    <p>
     Ani dlho nerozmýšľal. Načo rozmýšľať? Treba sa chopiť príležitosti. Treba ju chytiť a
         držať, aby sa nenahnevala a neušla.
    </p>
    <p>
     — Ďakujem vám, pán Sitár! — zaplesal uveličený. — Pôjdem… Pravdaže pôjdem…
    </p>
    <p>
     A šiel.
    </p>
    <p>
     A s ním a po ňom šli potom ešte i viacerí.
    </p>
    <p>
     Všetci vedeli o dodrúzganých nádejach starého, chorľavého grófa. Len jedno netušili,
         lebo už boli na ceste.
    </p>
    <p>
     Nevedeli, že Karol Sitár týždeň sedel zbožne pri posteli chorého pána, potešoval ho
         prichádzajúcim jarom, nahováral ísť do špitála a odporúčal povolať chýrnych lekárov. Ale
         gróf o lekároch a liekoch ani počuť. Bol zunovaný, vyčerpaný, vysilený. Život ho netešil.
         Chcel umrieť.
    </p>
    <p>
     A umrel. V jarný deň, nad ránom. Tíško, vo sne. Večer ešte hovoril o svojej žene, dal si
         sňať so steny jej fotografiu, pozeral na ňu rozcitlivele, odprošujúco, obrázok položil na
         prikrývku, hladil ho kostnatou rukou, kým na ňom nezmeravela. Ráno ho našli mŕtveho s
         ľahkou zasnenosťou na tvári. Riedke šedivé vlasy so širokými bokombradami sedely mu na
         hlave ako parochňa. Oči mal privreté. Len jedno ešte ako by skúmalo údiv a dojatie verného
         služobníka, ktorému odkázal zchudobnelú, starodávnu kúriu trochu z veľkodušnosti, ale
         hlavne z odporu oproti nenásytným príbuzným, ktorí ho od rokov molestovali prosbou, aby pri
         robení testamentu na nich nezabudol.
    </p>
    <p>
     Tak sa stalo, že radosť dediny spľasla ako špendlíkom prepichnutý mechúr. Gróf
         neočakávanou smrťou a drsným závetom škarede urazil z ťažkého sna sa prebúdzajúcich
         Šarišanov. Väčšmi ako predtým celým životom. Chlapi preklínali, ale z Ameriky sa už
         nevracali. Poznali v nej možnosť zarábať peniaze, nuž ostali. Doma by boli považovali za
         hanbu a pokorenie sedliackej hrdosti brať do ruky čakan alebo krompáč a drhnúť pre cudzích.
         Vo svete nebridili sa ani hnusnejšej roboty. Uznávali, že si doláre musia zaslúžiť.
    </p>
    <p>
     A tí, čo sa nad smrťou grófa Sárossyho pohoršovali doma, videli len prípisy bánk a
         poštové poukážky. Jed sa časom vyparil, v ľuďoch rodila sa túžba po peniazoch, nuž ani oni
         neotáľali. Pustili žilu, krv z nej potom už neprestala vytekať. Pojedni boli silní, odolní,
         vydržali na ťažkej púti. Tí slabší pozvoľna vykrvácali.
    </p>
    <p>
     Ondo Baďura vydržal. Až tri razy meral cestu do Ameriky. Jeho odvážne vandrovky boly ako
         otvorené knihy. Čítal v nich denne, vytrvale. Z neodolných brál tvrdej a gniavenej
         skutočnosti sodratými prstami vyhrabúval literu po litere. Do úmoru. Človek má hlavu,
         myslel si, keď chce, vie zdolávať i prekážky, a keď je múdry, na všetkom sa poučí. Nuž učil
         sa mladý Ondo Baďura, a keď sa zpoza mora vrátil po tretie, vybudoval dom, priviedol doň
         ženu, driečnu a robotnú Hanu, aby mal puto, čo ho zadrží, keby tak nebodaj ešte raz zatúžil
         pripínať krídla a letieť do sveta. A rodáci pripútali si ho rychtárskou palicou.
    </p>
    <p>
    </p>
   </div>
   <div type="chapter">
    <head>
     3
    </head>
    <p>
    </p>
    <p>
    </p>
    <p>
     Karla Sitára po grófovej smrti hrešili i sklamaní gazdovia i urazení príbuzní. A bez
         príčiny! Sárossy mu proti vôli zavesil na krk svoju kúriu. Ako jarmo.
    </p>
    <p>
     Najtiaž bolo presťahovať sa do zdedenej kúrie, hoci mu nebola cudzia, lebo skoro za pol
         storočia vídaval jej múry i zdnuka i zvonka. Ale to bolo za inakších okolností. Teraz medzi
         tie studené kamenné múry musel vojsť po smrti ostatného člena panujúceho rodu ako
         zakladateľ novej dynastie. So strachom, ale i s pokorou opúšťal útulný správcovský domček,
         lebo tak mu vychodilo, že musí splniť poslednú žiadosť nebohého pána. Bol dobrým
         služobníkom do smrti, nemohol sklamať.
    </p>
    <p>
     Roky do striebra zafarbily Sitárovu hlavu. Čas na čelo vyoral mu hlboké brázdy. Život
         veľmi skúpo ho sýtil šťastím. Pán Boh požehnal mu dvoje detí, ale čoskoro vzal mu ženu a
         akási nehoda sotila do hrobu i staršieho syna. Bolo to veľmi bolestné. Mladšieho syna,
         Ivana, osud zavial do sveta odcudziť sa. Už dávno pozoroval, že toto decko ani nepatrí do
         jeho rodiny. Ivan domov prichádzal iba raz do roka, obyčajne na Vianoce, na dva tri dni,
         unudiť sa. Pod vianočným stromkom pozeral starostlivý dobrák do mladíkových očí, a zakaždým
         čítal v nich, že sú sklenené, cudzie.
    </p>
    <p>
     Karol Sitár cítil, že medzi ním a synom stojí vysoká hora. Vždycky si myslel, že prejsť
         cez ňu už nevládze, ale teraz sa odhodlal. V rozpakoch napísal Ivanovi list, pozval ho do
         Šarišského v nádeji, že azda ešte zapustí korene na podarovanej dedovizni. Potešoval sa, že
         ho ešte prerobí, ak pochopí hodnotu záväzku, ktorý dostal od svojho pána miesto penzie.
    </p>
    <p>
     Spravovanie majetku prinášalo starosť za starosťou. Roboty bolo na každom kroku viac ako
         predtým, hoci všetko šlo po starom. Sitár si to, vari, iba tak namýšľal, lebo k
         rozhodnutiam chybelo to grófovo nijaké: „No… Spravte, ako chcete…“ Chybelo mu to ako pečať
         úradnému listu. Neraz bol ako kľavý.
    </p>
    <p>
     Ešte šťastie, že cesta do dediny bola dosť rovná. Podráždenosť sklamaných ľudí,
         pobúrenosť deliteľov zeme sa ošúchala, nuž nepotrhaly sa vychodené chodníčky. Starého
         Sitára dedinčania mali radi i vtedy, keď ho chceli nenávidieť.
    </p>
    <p>
     Ale Ivan nedajbože zakoreniť v pohnojenej zemi. Bola mu príliš mäkká. Jeho život naučil
         chodiť po hladkom asfalte. Zmietal sa ako mucha v šedivej pavučine, nadával na hlúpy grófov
         rozmar, ale napokon povolil. Uznal, že sa nepatrí hnať otca do hrobu, a pochopil, že dané
         slovo splniť je vecou slušnosti. Ivan sa teda — obetoval.
    </p>
    <p>
     Proboval sa vžiť do sedliackej roboty. Ale sotva sa trochu poprechádzal po poli, prišiel
         domov dolámaný a božekal:
    </p>
    <p>
     — Otec, som strašne ustatý…
    </p>
    <p>
     A otec, aby vec obrátil na žart, potešoval syna ľahkou poznámkou:
    </p>
    <p>
     — Odpočiň si. Veď i ten, čo nič nerobí, si rád odpočinie. A zajtra pôjdem s tebou,
         ukážem ti, ako treba robiť, aby si sa nepresilil.
    </p>
    <p>
     Ivan postriehol smysel narážky, zaliezol do izby a zahrabal sa do pamiatok, čo mu
         pripomínaly lepšie časy. Keď ho uspokojily, vrátil sa na pole. Učil sa krájať jalovú zem.
    </p>
    <p>
     Prežil na gazdovstve niekoľko krušných rokov.
    </p>
    <p>
     Na zakliatej dedine všetko bolo cudzie. Ale Ivanovi raz padla do srdca teplá žiara.
         Prehrievala ho milou lahodou. I otec pobadal, že sa strojí prísť niečo zvláštneho.
         Povzbudzoval syna na ceste za šťastím, a bol svrchovane šťastný, keď sa v dome začalo
         hovoriť o svadbe. Kým je človek slobodný, je vetroplach, svádza ho svet, nemá posedenia.
         Žena je strážny anjel. Keď vstúpi do života mladého človeka, premiesi ho a odhalí mu
         množstvo nových záujmov, nových radostí. Takto súdil Karol Sitár, a keď kráčal z kostola zo
         sobáša, bol spokojný, mal istotu, že sa Ivan v živote už na nijakých prekážkach nepotkne.
    </p>
    <p>
     Po otcovej smrti Ivan znovu skúmal svoj pomer k odkazu grófa Sárossyho, svoje úvahy
         rozšíril i na utvorenie pomeru k dedine, ktorá sa už stala jeho trvalým domovom. Ale
         sedliakom neprišiel na chuť. Považoval ich za čudných tvorov, hlupákov, podobných bezcitným
         zvieratám, ktorí väčšmi milujú kus hlinastého poľa ako ženu, dieťa alebo hocičo iné.
         Nepochopil vznešenosť chleborobstva. Časom otupel, zľahostajnel, prestal zlorečiť. Skrivil
         tvár, mávol rukou a pomyslel si, že už bez reptania sa pretlčie životom, aby nerušil otcov
         večný odpočinok. I manželstvo sa mu prijedlo, žena bola nepríjemná príťaž, lebo brzdila
         rozlety. Mala príliš mnoho starostí o gazdovstvo, o zdravie, o budúcnosť.
    </p>
    <p>
     Medzitým nebezpečne začaly zarastať chodníky z kúrie do Šarišského. Dedinčania nechceli
         sa natískať do priazne mladého pána — ako Ivana nazývali, a on nimi pohŕdal. Okrem Baďuru
         nikomu sa nechcelo brodiť po minulosti. Baďura veril v zázraky. Kedykoľvek ho viedla cesta
         okolo cmitera, zdalo sa mu, že Karol Sitár, ten dobrácky človek, oslovuje ho z hrobu a káže
         mu byť strážnym anjelom únavou vyčerpanému jeho synovi. Už všelijak proboval zaklopať na
         kamenné srdce. Iný by zapľul po toľkých nezdaroch, Baďura dúfal. Veril, že Ivan v jadre nie
         je zlý človek, vedel, že sa mu raz určite poddá. Len mu, vari, ešte neprišiel čas, ešte
         nedozrel. Ale život ho primusí. Na dedine nemožno sa zavierať do klietky. Chlieb i jemu,
         mladému Sitárovi, rastie tak, ako sedliakom. Nikto si nemôže zakryť pole prikrývkou ako
         nevydarenú polievku.
    </p>
    <p>
     Baďura budoval na svojej viere a na vďačnosti k pamiatke nebohého dobrodinca.
    </p>
    <p>
    </p>
   </div>
   <div type="chapter">
    <head>
     4
    </head>
    <p>
    </p>
    <p>
    </p>
    <p>
     Poľa v Šarišskom nebolo veľa a ľudí naveky pribúdalo. Nešťastní vydedenci, pre ktorých
         sa neušlo zeme, aby na nej mozoľnatou rukou a železným pluhom písali tvrdú sedliacku
         abecedu, vyhli dobrovoľne. Probovali si lámať drieky na dobrodružstvách.
    </p>
    <p>
     Už tretina obyvateľov dediny vedela rozprávať o Amerike z vlastnej skúsenosti. Odvážni
         svetobežci od rokov kliesnili cestu do tej čudnej krajiny, kde možno hravo zarábať doláre.
         Doma za stolom sedela bieda; svet z tichej, začarovanej viesky ukazoval sa vábny, ružový.
         Usmieval sa a volal do svojho náručia.
    </p>
    <p>
     A keď bolo treba, svet našiel si i pokušiteľov.
    </p>
    <p>
     Do Šarišského zavítal raz ošúchaný, skromný cudzinec. Na ulici ľuďom vyhýbal, večer v
         krčme utiahol sa do najtmavšieho kúta, nenápadne pritiahol k sebe mládencov, pustil sa s
         nimi do reči a udieral im na najcitlivejšiu strunu. Parobkov nezaujímalo, kto je, odkiaľ
         prichádza a čo zamýšľa. Stačilo, keď pri zaprášenej lampe pošepkával, že vie v Amerike o
         fabrike, ktorá potrebuje snaživých robotníkov. Dostal práve poverenie, ukazoval i papier,
         získať asi dvaciatich chlapov. Po celej okolici prosia ho bedári o pomoc, ale on má srdce i
         pre Šarišské. Musí byť spravedlivý, hovoril. Nikoho nenahovára, prízvukoval, ale ak by sa
         dakto o jeho fabriku zaujímal, nech len slovo povie, zapíše si ho do knižočky, čo toľko
         znamená, že jeho prijatie je hotová vec.
    </p>
    <p>
     Mládenci počúvali so zatajeným dychom. Cudzincova rozprávka bola vábivá a šteklivá. Po
         chvíli odvážil sa spýtať Peter Bramuška nesmelým hlasom:
    </p>
    <p>
     — No a pasy?
    </p>
    <p>
     Chcel sa rozhovoriť o svojej kalvárii. Chcel povedať, ako už vyše roka chodí od úradu do
         úradu a ako mu večne kážu čakať. Ale prv ako sa dostal k slovu, ozval sa cudzinec.
    </p>
    <p>
     — Pasy? Pasy sú iba pre zbabelcov a pre nešikovných ľudí.
    </p>
    <p>
     To posmelilo. Hneď sa cítili všetci pevnejší.
    </p>
    <p>
     — Nuž nebolo by zle…
    </p>
    <p>
     — Veru, dobre by bolo!
    </p>
    <p>
     O chvíľu odznela i inakšia otázka:
    </p>
    <p>
     — A čo si žiadate za toľkú robotu?
    </p>
    <p>
     Cudzinec sa len usmial. Dobrosrdečne, teplo. A do povzbudzujúceho úsmevu vplietol i
         niekoľko milých slov.
    </p>
    <p>
     — Vari by som mal svedomie okrádať chudobných ľudí?! Ba ešte čo… Ja som statočný človek.
         Mne trovy zaplatia moji páni. Hovorím, moja starosť… Ja len ľuďom pomôcť. Nošak?
    </p>
    <p>
     — To veru musia byť znamenití ľudia.
    </p>
    <p>
     — Pohútajte, a ak chcete, prídem si vás zajtra zapísať.
    </p>
    <p>
     Rozohriati mládenci primkli sa bližšie k neznámemu dobrodincovi. Ruku by mu boli
         pobozkali. Obdivovali ho. A horeli nadšením. Takí boli dojatí.
    </p>
    <p>
     — Škoda sa vám ustávať… Zapíšte si nás hneď. Všetkých. Tak, ako tu sedíme. A pôjdeme. I
         viacerých vám ešte nájdeme. Oj-oj, keď ide o Ameriku, naši ľudia sú ako posadlí. Načo dlho
         otáľať? Takýchto príležitostí niet veľa. Pojedni za pasom chodíme už roky. Na úradoch
         zakaždým nás odbavia krátko: čakajte… Kdeže budeme čakať do nekonečna? A vás nám teraz
         možno sám Pán Boh posiela do cesty…
    </p>
    <p>
     Toľko odrazu a tak pekne Imro Šurínovie hádam ešte v živote nepovedal. I sám sa čudoval,
         ako tečú z neho tie slová. Tajomný cudzinec potľapkal ho po pleci, z vrecka vytiahol
         ošúchaný zápisník a písal doň, ako mu diktovali, mená: Imro Šurín, Peter Bramuška, Janko
         Kukura, Andrej Lopušný, Štefan Boňko a Kubo Baluch.
    </p>
    <p>
     — Nikdy vám nezabudneme vašu dobrotu!
    </p>
    <p>
     Cudzinec jemnými posunkami odmietal dojímavé prejavy lásky. Spočítal zapísaných
         mládencov a odkladajúc knižočku, dodal:
    </p>
    <p>
     — Ešte dvaja by mohli byť…
    </p>
    <p>
     — Bude ich i desať! Doma i tak niet roboty. Iba čo rodičov vyžierame. Len už spravte, čo
         môžete… Odvďačíme sa…
    </p>
    <p>
     — Dvaja mi stačia. Musím pamätať i na súsedné dediny. Len tých dvoch ešte… Jeden z vás
         nech si ich vezme na starosť.
    </p>
    <p>
     — Nuž — Imro…
    </p>
    <p>
     Imra navrhli preto, lebo sa mu chceli odslúžiť za peknú reč, ktorou — ako mysleli —
         získal cudzincovu priazeň.
    </p>
    <p>
     — Dobre. Nech bude Imro. Ale — pred četníkmi pozor na jazyk. Viete, akí sú. Nežičia
         chudobe…
    </p>
    <p>
     — Nebojte sa!
    </p>
    <p>
     — A kedy by sme sa tak pohli?
    </p>
    <p>
     — Ja ešte prídem. Potom poviem. O jedno dva týždne. Začnite sa pripravovať na cestu… Čím
         prv, tým lepšie.
    </p>
    <p>
     — A cesta? Koľko?
    </p>
    <p>
     Cudzinec zvážnel. Náročky sa pohniezdil na lavici, ako keby mu bolo nepríjemné, že o
         tejto dôležitej otázke zabudol hovoriť. Parobci skoro i zazlievali Imrovi, že bol taký
         zvedavý.
    </p>
    <p>
     — Hej, nuž… No nie veľa, — hovoril. — Tri tisícky. Ale to je iba taká kaucia. Po roku
         vám fabrika tie peniaze vráti i s úrokmi. Ak sa totiž osvedčíte. A vy ste šikovní, prečo by
         ste sa neosvedčili, nošak? Maličkosť…
    </p>
    <p>
     — Veru maličkosť!
    </p>
    <p>
     Po radostnom dohovore prišiel oldomáš.
    </p>
    <p>
    </p>
   </div>
   <div type="chapter">
    <head>
     5
    </head>
    <p>
    </p>
    <p>
    </p>
    <p>
     Peter Bramuška, keď išiel z krčmy, stretol sa s Gregorom Koperdanom. Svrbel ho jazyk,
         nuž sa rozplýval nadšením. Rozpovedal kamarátovi všetko, čo počul a poradil mu prihlásiť sa
         do kompánie. Príležitosť treba využiť. To bolo heslo. Staré, osvedčené.
    </p>
    <p>
     Takto zatúžil i Gregor po dobrodružstvách. Smyslel si, že v Amerike peniaze ležia na
         zemi, ako u nás v jeseni suché listie po horách a že si ich bude môcť hrabľami do vreca
         nahrabať.
    </p>
    <p>
     — Peter! — zajasal Gregor. — Pôjdem s vami!
    </p>
    <p>
     — Dobre. Preto ti to spomínam. Si mi kamarát. Prečo by som ti neposlúžil. Ale sa
         poponáhľaj. Choď k Imrovi Šurínovi. On zapisuje.
    </p>
    <p>
     — K tomu podliakovi? Vari vieš, že za ním ja do smrti nepôjdem. Veru nie. Pôjdem radšej
         rovno k tomu Amerikánovi. Kde je, nevieš?
    </p>
    <p>
     — Neviem. Ale príde. Len či nebude neskoro…
    </p>
    <p>
     O týždeň Gregor — inakšie mu nevychodilo — pokorne pristavil na poli dávneho nepriateľa
         a ponúkol sa mu.
    </p>
    <p>
     — Práve teba potrebujeme! — uškŕňal sa Imro. — Štand je už plný. A keby i nebol, pre
         teba by nebolo v našej kompánii miesta!
    </p>
    <p>
     — Imro, veď nebuď nežičlivý…
    </p>
    <p>
     — Aby som ti dačo nepovedal!
    </p>
    <p>
     — Odpusťme si, Imro…
    </p>
    <p>
     — Ejha, zlomená hrdosť!
    </p>
    <p>
     — Evka sa už vydala. Nemáme príčiny na hnev. Podaj mi ruku… Imro…
    </p>
    <p>
     — Neskoro prichádzaš! — zagánil Imro. — Ale škoda rečí. Ja sa ti nepletiem do cesty, daj
         mi pokoj. Ja bez teba vyžijem!
    </p>
    <p>
     Zahanbenému Gregorovi Imro ukázal chrbát. Urazený mládenec preglgol zlosť a zaťal zuby.
         O niekoľko dní zvedel od Bramušku, že cudzinec je práve v dedine. Bežal za ním, prosil,
         žobral, ale i tu darmo. Zdalo sa, že cudzinec prosebníka odmieta na huckanie Imrovo. Už o
         ňom vedel, odbíjal ho pripravený. Nechcel sa s ním pustiť ani do reči.
    </p>
    <p>
     — Ja o tom nerozhodujem, — krčil plecami. — Shodni sa s ostatnými. Keby ti daktorý
         prepustil miesto, nuž hádam…
    </p>
    <p>
     Vášnivému mládencovi bolo do zúfania. Prehováral kamarátov, tvrdohlavou umienenosťou
         štval sa slepo do dobrodružstva a do poslednej minúty veril, že prerobí Imrom nahuckaných
         priateľov. Sľuboval im hory doly. Ale tí nemali v čom vyberať. Oni alebo Koperdan. A už len
         radšej oni. Gregora majú radi, ale nech nežiada nemožných obetí. I kamarátstvo má hranice.
         Tobôž, keď ide o doláre.
    </p>
    <p>
     Čím viac sa blížil deň odchodu, tým bol Gregor nepokojnejší. Vystriehol kamarátov, keď
         boli pohromade, zúfalo vrazil medzi nich. Skoro so slzami v očiach. Bol na poľutovanie.
    </p>
    <p>
     — Nuž nevezmete ma? — spínal ruky. — Chlapci, no… Prečo mlčíte? Pozrite, ako žobrem…
         Počujete… Chlapci! Vezmite ma!
    </p>
    <p>
     — Nemôžeme…
    </p>
    <p>
     — Nemôžete?
    </p>
    <p>
     — Nie. Nemôžeme.
    </p>
    <p>
     — Toto je vaše posledné slovo?
    </p>
    <p>
     — Áno.
    </p>
    <p>
     Gregor preglgol slinu. Teraz už neprosil. Vrela v ňom zlosť. Zasypel. Pochopil, že by
         ďalšie modlikanie nemalo významu.
    </p>
    <p>
     — Nuž dobre. Keď nie, tak nie! — zdvihol päsť a zabožil sa. — Keď ja nie, ani vy! Ani vy
         nepôjdete!
    </p>
    <p>
     Od Gregora to bola opovážlivosť vyrieknuť takú hrozbu. Hodil ju v zúfalstve medzi
         kamarátov, a netušil, že je to nebezpečná bomba.
    </p>
    <p>
     — Gregor, maj rozum! — skočil pred podráždeného mládenca Janko Kukura. — Požuj dobre, čo
         hovoríš!
    </p>
    <p>
     Ale Gregor sa nedal zastrašiť.
    </p>
    <p>
     — Prisámbohu! — sekol dvermi a vybehol z krčmy na všetko odhodlaný.
    </p>
    <p>
     Nevedel, čo spraví. Ešte na to nemyslel. Len túžil po pomste. Hrozne. A ťažké pokorenie
         menilo ho na obra.
    </p>
    <p>
     Doma hodil sa na lavicu, zdrtený prikryl si širokými rukami tvár, aby nevidel, ako mu
         zpred očí šťastie uniká. Potom začal búchať päsťami po stole. Hneval sa na seba, že je taký
         bezradný a bezmocný. A keď videl, že i toto je daromná robota, svesil hlavu a plakal. Bolo
         mu do zúfania.
    </p>
    <p>
     Takéhoto ho našiel Kukurovie sluha, Peter Tumidaj.
    </p>
    <p>
     — Gazda ma posiela, či vraj pôjdete zajtra do mlyna…
    </p>
    <p>
     Gregor zlostne odvrkol:
    </p>
    <p>
     — Choď mi v čerty s mlynom!
    </p>
    <p>
     Peter sa potuteľne usmial popod nos a pokrčil plecami. Strojil sa odísť, že pôjde za
         gazdinou, ale očí s Gregora nespúšťal, stál pri dverách, pokašliaval, bezradne omáľal slová
         v ústach, ako keby čakal na pomoc a povzbudenie. Peter Tumidaj o Gregorových trampotách
         dozvedal sa od Jana, od gazdovho syna. Keď sa totiž vrátil domov z porady, prišlo mu ľúto
         odmietnutého kamaráta, bol mrzutý a bál sa prezradenia. Radil sa s Petrom, ako zachrániť
         situáciu a dohovorili sa Gregora do party dáko prepašovať, tak, ako pašoval provadiner
         Michala Hrabka. Jano spoliehal na Tumidajovu šikovnosť, do Koperdanov poslal ho na vlastnú
         päsť. Mlyn bol iba zámienkou.
    </p>
    <p>
     Peter sa len obšíval, obšmietal, no napokon vykoktal:
    </p>
    <p>
     — Nuž… Ja za to nemôžem… — zamrmlal.
    </p>
    <p>
     — Za čo?
    </p>
    <p>
     — No… že ťa… no… však vieš, že ťa nechcú vziať do tej Ameriky…
    </p>
    <p>
     — Odkiaľ vieš? — vyskočil Gregor.
    </p>
    <p>
     — Ja viem všetko.
    </p>
    <p>
     — Poď… Rozprávaj!
    </p>
    <p>
     Tumidaj musel rozpovedať všetko, čo počul doma hovoriť o Amerike. A nedal sa veľmi ani
         prosiť. Gregorovi radil zadovážiť si potrebné peniaze a ísť na hranice. Na hraniciach si s
         ním nebudú vedieť poradiť, nuž vezmú ho medzi seba. I Hrabkov Michal sa strojí tak. Tomu to
         sám cudzinec poradil.
    </p>
    <p>
     Pri rozlúčke Peter Tumidaj povedal:
    </p>
    <p>
     — Jano si už všetko vezme na starosť. Len mlč. Nikomu ani slova. A nezabudni obstarať
         peniaze… Keď ja nemôžem, aspoň tebe pomôžem. Medzi mládencami nájdeš zástancu… Teraz sa
         ešte nemôže odhaliť, ale na hraniciach sa ti prihlási.
    </p>
    <p>
     Gregorovi hučalo v hlave, ale nemal času myslieť na bolesť. Z almary vytiahol materinu
         vkladnú knižku. Pozrel do nej, uspokojený sa usmial a vydýchol.
    </p>
    <p>
     Večer rozprával materi, že jednako len pôjde do Ameriky. Už sa vraj rozhodol.
    </p>
    <p>
     Mať sa zhrozila. Taká bola rada, že mládenci nechcú Gregora do spolku. Ustrachovaná
         probovala uprosiť syna, prehriať ho vrúcnosťou materinského srdca.
    </p>
    <p>
     — Amerika ti zabila otca, — rozprávala rozvážne, — čo by si tam hľadal? Mám iba teba,
         Gregorko, keby si odišiel, puklo by mi srdce… Svet je zlý, drsný, krutý. Tebe by ani
         nepristalo potĺkať sa v ňom. Si slabý. Mocný môžeš byť iba doma, keď máš pod nohami trochu
         pevnej dedovizne… I tvojho otca som tak prehovárala. Neposlúchol, zahynul… A pozri, čo sa
         stalo s Kušnírom! Kde je, ha? Pažravá Amerika ho zhltla…
    </p>
    <p>
     Gregor zamyslený vzdychol.
    </p>
    <p>
     — Ostanem, mama, — povedal po chvíli neisto a ticho.
    </p>
    <p>
     Ani sám nevedel, prečo, ale razom vytratilo sa mu z duše všetko pokúšanie. Objal matku a
         prosil ju o odpustenie za žiaľ, čo jej spôsobil.
    </p>
    <p>
     Tak sa videlo, že si Gregor už navždy vyhodil z hlavy Ameriku.
    </p>
    <p>
    </p>
   </div>
   <div type="chapter">
    <head>
     6
    </head>
    <p>
    </p>
    <p>
    </p>
    <p>
     Fedora Kušníra zhltla vraj pažravá Amerika. Nevedieť, čo sa s ním stalo. Isté je len to,
         že zanevrel na rodný kraj a ten sa na neho nahneval. Neprepustil ho, veď mal na neho nárok,
         nezabudol na tvrdohlavého syna, ale ho nemilosrdne týral, prenasledoval a hnal do
         zúfalstva. Už osem rokov trval krutý boj neľútostnej mačky s doškriabanou myšou a nebolo
         výhľadov ani na život ani na smrť. Fedor visel medzi nebom a zemou, medzi domovom a
         cudzinou a nič nebolo jeho. Roky s kliatbou na duši sú hotovou mučiarňou. Sú nesnesiteľne
         dlhé a záhadné ako zaprášená cesta do neznáma. Ešte horšie. Kvasia sa v šedivých hmlách a
         dusia.
    </p>
    <p>
     Fedor Kušnír mal sto príčin povedať, že život je pes, ale nemal práva zabíjať osudy
         rodiny. Mal právo pohoršiť sa nad pokleskom ženy, ale nemal práva preklínať Krištofa
         Kolumba pre objavenie Ameriky. Ženu mal dobrú a Kolumbus objavil Ameriku pre ľudí,
         milujúcich život. Haža bola pekná, notársky pisár v Šarišskom povedal raz o nej, že je
         krajšia ako Miss Európa, ale Fedor smyslel si šťastie budovať na dolároch.
    </p>
    <p>
     Bolo mu treba triasť sa za grošom, keď ho skúsení susedia, ktorí sa už vrátili k pluhu,
         odrádzali od Ameriky? Bolo mu treba niekoľko týždňov po svadbe odchádzať do sveta? Škoda
         hovoriť. „Oni si už nahrabali, a mne závidia!“ — hútal vtedy Fedor a šiel. Na slepo i na
         isto. A potrafil.
    </p>
    <p>
     Dva roky písal žene, dva roky jej posielal časť zárobku. Dva roky sľuboval, že sa vráti.
         A odrazu, ako keď kameň hodíš do vody. Zaliezol do tmavého brlohu amerických veľkomiest,
         aby sa skryl pred krajanmi i pred sebou. Pred vlastnou tôňou utekal. Šiel do Brazílie medzi
         zlatokopov, ale neznášal horúčavu a pekelne vyčerpávajúcu robotu otrokov, vrátil sa slepnúť
         do baní. V majnách je život jednotvárny. Spustia ťa do hlbín, so strachom berieš do ruky
         čakan a kopeš, kopeš kým ti nenarátajú potrebný počet hodín, a potom, obyčajne, keď ospalé
         slnko ide na odpočinok, vyjdeš podívať sa na bledé lampy na uliciach a na mesiac, blúdiaci
         po hviezdnatej oblohe.
    </p>
    <p>
     V Šarišskom ľudia už dávno zabudli na Fedora Kušníra. Dosť, keď si žena myslí na muža. I
         jej radili nečakať zbytočne. „Iste je už mŕtvy… Keby žil, nedalo by mu toľký čas mlčať…“
    </p>
    <p>
     Znelo to ako rozlúčka nad otvoreným hrobom. Potom prišly inakšie starosti, a na Fedorovu
         pamiatku sadlo ešte viac prachu.
    </p>
    <p>
     Nežije, nežije…
    </p>
    <p>
     A celá dedina sa mýlila, Fedor žil!
    </p>
    <p>
     Prisnilo sa o ňom Borči Blaškovej. A to je viac hodno, ako keby iný povedal: Videl som
         ho na vlastné oči. Borču Blaškovú sen ešte nikdy nesklamal.
    </p>
    <p>
     — Tak som ti ho videla, dcéra moja, — rozprávala Borča Haži hneď zrána, — ako keby stál
         pri mne. Vychudnutý, bledý. Videla som ho najprv v bani, potom čosi zarachotilo, vybuchlo,
         a on ležal na zemi zakrvavený. Stonal. Slzil a teba volal. Kamaráti vyniesli ho na vzduch,
         teraz ho v špitáli opatrujú. Narieka. Nie pre bolesť. Rany mu zaviazali, tie už nebolia.
         Ale hlas domova ho strašne dojal. Túži po návrate. Nevie, či mu odpustíš…
    </p>
    <p>
     Borča svoj sen rozpovedala na dúšok. Haži zdalo sa, že počuje: Fedor, pred desiatimi
         rokmi odišiel, potom dostala si sa do krážov toho naničhodníka, ľudia posielali tvojmu
         mužovi mrzké listy, on im uveril a zriekol sa ťa. Ty sa modlíš za neho, čakáš ho, dúfaš, že
         príde, lebo ho k tebe viaže sľub manželský, ale skamenelo mu srdce. Vyzeráš ho, nechodí.
         Ľudia ti kážu vydať sa za vdovca Tkáčika, ale ty nechceš, lebo vieš, že ťa Pán Boh tresce
         pre nerozvážny poklesok. Tkáčik je dobrý človek, v najlepších rokoch, chlap a gazda, ani
         slovíčkom by ti nikdy neublížil, šla by si za neho, ale jediná veríš, že Fedor žije, že
         drží v zajatí tvoju slobodu. Počkaj ešte málo, počkaj, Haža, on príde. Príde, mne sa
         prisnilo, z nemocnice pôjde rovno na loď.
    </p>
    <p>
     Haža si pretrela oči. Vlhly slzami. Jej už od rokov vlhol zrak. Ale pre dieťa bedákať
         mohla iba potajomky. Borča ju teraz trochu potešila. Dobre jej padla príjemná rozprávka. I
         keď to bol iba sen.
    </p>
    <p>
     — I mne sa dakedy prisnije, — rozprávala tetke Blaškovej. — Vodne naveky myslím na neho,
         v noci často si ho pričarím na oči… Kto že ho vedel, že bude taký tvrdý? Šla by som za ním
         na kolenách, šla by som i na kraj sveta… Nikto nevie, tetka, aké peklo je môj život…
    </p>
    <p>
     — Len už nezúfaj, dcéra moja… Dúfaj, Haža!
    </p>
    <p>
     Do večera Borča Blašková rozniesla po celej dedine, že Fedor Kušnír príde z Ameriky, a
         dedina sa zamyslela: Kto? Fedor Kušnír? Aha… Hažin muž… Veď ju už dosť vytrestal, nech
         príde…
    </p>
    <p>
     Koperdanka o Kušnírovi počula popoludní v spolku, preto ho pripomenula svojmu synovi.
         Ale Gregor to nechápal veľmi. On už pochádzal z iného sveta. On mal iné starosti a záujmy.
    </p>
    <p>
    </p>
   </div>
   <div type="chapter">
    <head>
     7
    </head>
    <p>
    </p>
    <p>
    </p>
    <p>
     Ľudia sa nestarali veľmi o sen Borči Blaškovej, ale mysleli naň. Také divné časy zaľahly
         na dedinu. Ale im bolo všetko prirodzené. Dlhé, ťažké dni boly ako žarnovy. Museli
         rozmýšľať.
    </p>
    <p>
     Škoda bolo ľahkomyseľne rozmrviť ostatné zbytky stletej trpezlivosti. Škoda, lebo zle
         je, keď ti od únavy skľavejú ruky, zdrevenejú nohy, odkvecne hlava a skameneje srdce.
         Stratíš nad sebou vládu, zapochybuješ v podlomenej viere a ani vlastným slovám neveríš.
    </p>
    <p>
     Stalo sa čosi hrozného.
    </p>
    <p>
     Četníci na zpiatočnej ceste na večernej obchôdzke pred krčmou „U Antalka“ narazili na
         zavraždeného človeka. Na ceste v mláke našli ho vystretého ako kladu. Tvár mal zarytú do
         zeme a z chrbta mu trčal nôž. Vari bitkár dáky. V pravej ruke stískal blato, do ľavej bol
         kŕčovite zakúsnutý. Taká nechutnosť. Už s jedno pol hodiny ležal tak. Neminie desať minút a
         po dedine lietať budú otázky: Kto ho zabil? Prečo ho zabili? Z pomsty? Zo žiarlivosti?
         Kamaráti? Nepriatelia? Nevedieť, — poviete. Ťažko objasňovať neznámou rukou do hlbokej tmy
         zákerne vpísané krvavé otázniky.
    </p>
    <p>
     — Saákriš! — zaspieval si vyjavený četnícky strážmajster Chrástek, keď ho prešly
         zimomriavky. Zavraždeného osvetlil vreckovou lampkou. Chytil ho za šticu, nadvihol mu
         hlavu, zdlha prezrel si zablatenú tvár a pozoroval, ako s nej kvapká zašpinená krv.
         Striasol sa, mŕtveho pustil a mokrú ruku utrel do plášťa.
    </p>
    <p>
     — Vražda! Fujtajfl…
    </p>
    <p>
     Druhý, starší četník, strážmajster Neuschl, zakryl vzrušenie. Podľa jeho mienky četník
         sa nesmie dať ničím strhnúť, nesmie byť citlivý, to ho hatí v robote. Vytiahol z kapsy
         lampu, pri jej svetle skúmal ranu, premeriaval polohu zavraždeného a v načervenalej mláke
         hľadal kľúč k rozlúšteniu objavenej záhady. Len si pohmkával.
    </p>
    <p>
     — Takto zabiť človeka! Škandál. Poznáš ho?
    </p>
    <p>
     Chrástkovi sa dusil v hrdle hlas, ale i on sa opanoval.
    </p>
    <p>
     — Poznám. Gregor Koperdan.
    </p>
    <p>
     — Zvieratá!
    </p>
    <p>
     — Prečo ho len zabili? Taký dobrý človek… Minule mi rozprával, ako dobre sa mu vodilo
         pri vojsku… Kto ho to len zabil? Strašná vec… Zase nám pribudne roboty…
    </p>
    <p>
     Neuschlovi sa nepáčila taká reč. Sebavedome tvrdil, že prv, ako kohút zakikiríka, na
         vrahových rukách zarinčia retiazky. Podľa jeho mienky odpravil ho jeden. Dáky zbabelý
         žiarlivec. Náhle mu korisť padla na zem, pustil do nohavíc, ušiel. Ale nôž nechal v rane.
         Treba len zistiť mená dievok, za ktorými Koperdan chodil, jedna z nich iste skrýva vraha u
         seba. Nôž ho usvedčí.
    </p>
    <p>
     — Ja neviem, či to pôjde tak ľahko… — škriabal sa Chrástek za ušami.
    </p>
    <p>
     — Neveríš? Kamarát, ja som stará líška. A viem, že babrošom, ktorí svoje obete kolú ako
         prasatá, nie je ťažko klepnúť na prsty. Nebolo by od veci nakuknúť do Mudríkov alebo do
         Papcunov. S Borčou, tuším, vídaval som Koperdana častejšie a čosi sa mi marí, že i
         Marcinkovie mládenec sa obšmietal okolo nej…
    </p>
    <p>
     Jozef Chrástek nedôveroval veľmi lacným odhadom sebavedomého kolegu. Četnícka stanica
         pre nerozvážne usmernenie vyšetrovania už skoro mesiac sa morí s porezanými remeňmi na
         rychtárovej mláťačke a nedajbože objasniť záhadu. Nuž mlčal. Neprezradil, aké pochybnosti
         mu poskakujú pred očami. Pustil ich všetky šírym svetom bez záujmu ako zbytočnú príťaž.
    </p>
    <p>
     — Mŕtvolu odvlečme pod strechu, aby nepremokla, a poďme dnu… — zahovoril Chrástek,
         dodajúc si trochu odvahy. Bolo mu otupno stáť v tmavej noci pri mŕtvom človeku.
    </p>
    <p>
     — Gregora ztadeto nikto neodnesie! — zdôraznil Neuschl. — Nesmieme ho hýbať.
    </p>
    <p>
     Chrástkovi sa to nepáčilo.
    </p>
    <p>
     — Veď vražda nie je taká, aby sme museli podrobne popisovať polohu mŕtvoly. Je zaklatý,
         leží dolu tvárou. Stopy, ak boly dáke, voda už dávno smyla. To najhlavnejšie vieme. Bodol
         ho odzadu. Zákerná vražda…
    </p>
    <p>
     — Nonono… Len neprenáhliť. Nevedieť.
    </p>
    <p>
     Chrástek ešte raz proboval odporovať.
    </p>
    <p>
     — Ako by sme nevedeli? No poď, chyť ho za hlavu…
    </p>
    <p>
     — Počkaj! Ty by si hneď hŕ, hŕ… Opatrnosti nikdy nezbýva. Zapamätaj si to. Si ešte
         mladý, uč sa od skúseného človeka. Najprv vojdeme — len ako by nič, na výzvedy. Antalko nás
         už privedie na stopu. Len šikovne do toho. Ako hovorím: neprezradiť sa a všetko
         postriehnuť. No poď, i tak sme už premokli. Prekliaty dážď!
    </p>
    <p>
     Pršať naozaj neprestávalo.
    </p>
    <p>
    </p>
   </div>
   <div type="chapter">
    <head>
     8
    </head>
    <p>
    </p>
    <p>
    </p>
    <p>
     Dažde, čo vytekaly z Medardovej kvapky, rozmáčaly zem a pozvoľna potápaly radosť zo
         života. Svet už vyše týždňa stonal pridusený ťažkou plachtou olovených chmár a do
         rozkvaseného blata na ceste vsiakala z dvorov vytekajúca hnojovka. Dni mrely v zakliatej
         neistote a ľudia bedákali v zajatí psieho počasia. Pojedni zo zúfalstva už i šediveli.
         Nedôverčive a bezradne vyčitovali z kalendára nádeje na skoré úsmevy slnka, ale mŕtve
         litery na papieri ich iba dráždily. Leto bolo na dosah, na všetky strany plno roboty a pre
         pľúšte nedajbože sa pohnúť zpod strechy. Za dedinou kávová voda rieky vykrádala sa z
         koryta. Nad okolím krúžil súdny deň, do Šarišského monotónne hučala prichádzajúca povodeň.
    </p>
    <p>
     V nízkej začmudenej krčme pri bledom svetle petrolejovej lampy bezstarostný Ďuro Durný
         zabával Mateja Kukuru, a Antalko nalieval do poldecíkov vychýrenej kóšernej slivovice.
    </p>
    <p>
     Pri nízkom, trochu dopredu nachýlenom Ďurovi Durnom Matej Kukura vynikal ako kopa sena
         pri krtej hŕbke. Jeho široké dlane, položené na stole, ležaly ako dve ťažké lopaty. Kukura
         nechával ich ovisnuté, iba čo kedy-tedy prst zdvihol a zabubnoval ním po hrubej stolovej
         tabuli. Antalko, ako prinášal znovu naplnené poldecíky, zadíval sa na Kukurove široké
         plecia a pomyslel si: Ej, veru nebolo by radno pustiť sa s ním do pračky…
    </p>
    <p>
     — Pri tomto nápoji vysedel by si do bieleho rána! Hotový liek! — mľaskol Durný, keď
         vyprázdnil kalištek. — Napiješ sa ho, a ak ťa šmarí o zem, len si pospíš a vstaneš ako
         znovuzrodený… A vonku môže byť i potopa… Hehehe…
    </p>
    <p>
     Tento Ďuro Durný bol čudný človek. Polomudrc a poloblázon. Trošku toho, trošku onoho.
         Muche by neublížil a na chrbte mu neraz drevo štiepu. Gazdovstva nemá, platu málo,
         stodvacať korún na rok, a bývanie v pastierni, ale k pálenke vždycky si nájde cestu. Za
         mlada pásol najprv husi, potom prasce, teraz už na desiaty rok je hlásnikom. Býva v
         pastierni s Borčou Blaškovou, vdovou po bývalom hlásnikovi, dobre mu je. Borča probovala sa
         mu zaliečať, dúfala, že by mohla v manželstve i omladnúť, ale Durný „starej babe odolal“.
         Inde stratil srdce. Ale to nič! Žije so dňa na deň, nestará sa o seba, no sveta naveky má
         plnú hlavu. Vyzná sa vo všetkom, vie o každej klebete a rozveseľuje národ. Dedina necíti,
         že jej visí na krku, ochotne ho na ňom trpí. Je rada, aspoň má človeka, ktorý, vari, nikdy
         v živote neplakal. A Durný vie i to, raz pred mládencami bil sa v prsia, že je viac hoden
         ako celá dedina, a že by vyžil i tak, keby sa v mestách pánom za šesták ukazoval. Majetok
         si vraj každý somár môže kúpiť, ale rozumu, ako ho nemá od Boha, nikomu ani v lekárni
         nenalejú do hlavy lievikom.
    </p>
    <p>
     — No napime sa ešte! Nalej nám toho dobrého lieku, Eštok. Veď zaplatím! — volal Kukura
         do šenku.
    </p>
    <p>
     Dnes i jemu sa žiadalo piť. Lial do seba kalištek za kališkom. Celý deň sa držal
         statočne, teraz rozcitlivele zbabel.
    </p>
    <p>
     V tom vŕzgly dvere. Ďuro, keď zbadal četníkov, nemotorne vyskočil, úctive pozdravoval.
         Včera pri poludňajšej víchrici blesk udrel do topoľa na hradskej, v drieku prelomený strom
         popretrhával drôty elektrického vedenia, nuž žiadalo sa, aby na tmavej dedine, pri
         rozvodňovaní sa rieky, nočný vartáš svedomite konal svoju povinnosť.
    </p>
    <p>
     — Aaá, pekná spoločnosť! — zaškeril sa strážmajster Neuschl. — Kukura a Durný… No
         pravda!
    </p>
    <p>
     Kukuru nemiestna narážka dopaľovala.
    </p>
    <p>
     — No a? Čože vy tuto…? zamrmlal, zmeriavajúc si opovržlive četníkov. — Ja som sám svoj
         človek. Vari môžem, či nie?
    </p>
    <p>
     — Premokli ste… — siahal Antalko za fľašou. — Vypijete? Zohreje vás…
    </p>
    <p>
     Durný ochotne ukazoval miesto na lavici.
    </p>
    <p>
     — Čože by nevypili. Len nalej. Vypijú… I ja som prišiel len pred chvíľou. Tiež sa trochu
         zohriať…
    </p>
    <p>
     Chrástek pokrútil hlavou. Pozrel sa na Durného, potom na mláčku pod sebou. Durného
         chvíľka podľa toho trvala už trochu dlhšie. A on i tušil, čo ten pohľad znamená, hneď sa
         vynachádzal z nepravdy vypočítanou okľukou.
    </p>
    <p>
     — To nič… To je len voda. Voda uschne. Ako i mne. No nech sa vám páči…
    </p>
    <p>
     Neuschl nehovoril nič. Letmo prezrel si celú krčmu. Až o chvíľu složil s pleca pušku a
         pýtal sa prítomných, ako by nič:
    </p>
    <p>
     — Čože porábate? O čom diškurujete?
    </p>
    <p>
     — Radíme sa o tej povodni, pán strážmajster. Až strach s nej ide. Na moj’ dušu!
    </p>
    <p>
     Reči o rieke sa mohol Durný chytiť bezpečne, vedel, že i četníci prišli do dediny iba k
         vôli stúpajúcej vode.
    </p>
    <p>
     — No dobre, dobre Durný… A inak? Nového nič?
    </p>
    <p>
     — Nič, chvalabohu…
    </p>
    <p>
     Neuschl si sadol k stolu. O niečom chvíľu premýšľal, potom sa obrátil k Ďurovi a
         pritisnúc hlas, rozkázal veliteľsky:
    </p>
    <p>
     — Durný, choďte po rychtára!
    </p>
    <p>
     — Ale teraz? — vyvalil oči. — Teraz?
    </p>
    <p>
     — Hneď. Ak spí, zobuďte ho.
    </p>
    <p>
     Ďuro v domnienke, že Neuschl žartuje, proboval sa smiať. Nijako mu to nešlo do hlavy.
    </p>
    <p>
     — Ba či by ste mali svedomie budiť ho, nášho rychtára! Počkajte do rána. Čo sa vlečie,
         neutečie. Veď, vari, viete, aký je človek. Líha so sliepkami. Ešte by ma vyhnal… A… a, o
         čom je vlastne reč?
    </p>
    <p>
     Neuschl dupol nohou.
    </p>
    <p>
     — Nefrflite! Už aby ste boli preč!
    </p>
    <p>
     Durný stiahol klobúk na oči a ako zakríknutý pes vytratil sa z izby. Len odo dverí
         mrmlal čosi, čo malo byť pozdravením na dobrú noc.
    </p>
    <p>
     — Aj vy sa vráťte s rychtárom! — zavolal Chrástek za odchádzajúcim Durným.
    </p>
    <p>
     — Dobrú noc… — vstával i Kukura. — Majte sa dobre.
    </p>
    <p>
     Kukura nemal rád četníkov. Nerád sedel s nimi zoči voči a najmä nerád odpovedal na ich
         všetečné, odmerané otázky. Nikdy nenašiel v nich dobrého úmyslu. Styk medzi ním a do opasku
         sviazanými strážcami svetských poriadkov narazil na odpor ešte počas svetovej vojny, keď
         ho, ako dezertéra, odvliekli do prednej línie frontu, aby si z nej priniesol pamiatku na
         celý život — vystrelené oko.
    </p>
    <p>
     Nuž ani teraz mu nezaváňala prítomnosť četníkov. Vstal od nevyprázdneného pohárika. Ako
         keby bol tušil, že sa strojí mrzutosť.
    </p>
    <p>
     — Počkajte, Kukura! — zdržali ho.
    </p>
    <p>
     — Už mi je čas domov…
    </p>
    <p>
     — Máme pre vás — —
    </p>
    <p>
     Neuschl nestihol dopovedať, zpoza dverí zahrmel zúfalý výkrik a za ním šialene sa hrnul
         do izby Ďuro Durný. Všetko bolo dielom minúty. Najprv myslel, že to dáke vrece leží pred
         krčmou, ale hneď sa presvedčil, že nahmatal mŕtveho človeka. Ruka sa po chrbte skĺzla až k
         nožu. Preľaknutý kŕčovite reval a bežal nazad do krčmy. Zastal vo dverách, triasol sa ako
         osika, ale z úst nevydal súvislého slova. S čela stekal mu studený pot.
    </p>
    <p>
     — Azda len nestraší, Ďuro… — otváral ústa Antalko.
    </p>
    <p>
     Durný márne lapal dych, nevládal prehovoriť. Srdce mu búšilo nahlas, ľak mu udrel do
         kolien, hoci nemožno povedať, že by bol zbabelým človekom. V živote i videl i zažil už
         všeličo. Kým bol mladší, zo stávky raz celú noc vysedel pod krížom na cmiteri. Ale na
         zabitého človeka taký nepripravený ešte nikdy nenatrafil. Vo dne by bol azda len hlavou
         pokrútil: Dnes ty, zajtra ja… Všetci pôjdeme… Ale teraz to bolo inšie.
    </p>
    <p>
     Noc ho zmiatla.
    </p>
    <p>
     — Ďuro, čo ti je? — proboval utišovať preľaknutého Durného i Kukura. — Rozprávaj…
    </p>
    <p>
     — Tam, tam… — ukazoval Durný na dvere. — Tam…
    </p>
    <p>
     Keď zdvihol ruku, vypadol z nej zakrvavený nôž. Neuschl zlostne skočil, pristúpil nožík.
    </p>
    <p>
     — Mlčte!
    </p>
    <p>
     — Pán, pán vrchný… Tam… — proboval Durný i druhý raz, ale nedostal zo seba ucelenej
         vety. Darmo sa namáhal.
    </p>
    <p>
     Namrzený strážmajster obratne zdvihol nožík a dupol nohou. Jedovalo ho, že nôž neostal v
         rane.
    </p>
    <p>
     — Pán strážmajster…
    </p>
    <p>
     — Mlčte! Nepýtam sa vás! My vieme! Rychtára nám priveďte! Raz dva!
    </p>
    <p>
     — Ale ja… — križoval sa Durný, — ja… prosím pekne, ja… Ja… Odpusťte, ja by som… No…
         Pochopte…
    </p>
    <p>
     — Ani slova! Marš!
    </p>
    <p>
     Vydurili ho do havranej tmy, nuž išiel s malou dušičkou. Keď čľupol do mláky, špinavá
         voda neraz fŕskla mu medzi oči. Utrel sa rukávom, zahrešil. Z úst vypľúval bezbožné
         nadávky, pospomínal všetkých čertov, čo ho niesli do krčmy, a splašene pokrikoval. Na
         dedine ostávaly za ním nedomyslené slová a hysterické výkriky, ktorými budil spánkom
         spravedlivých spiacich občanov.
    </p>
    <p>
     Utrápení ľudia v Šarišskom cez deň obšmietali sa po dome, pod kôlňou a v stodole, a keď
         videli, že sa im posmievajú i posledné zbytky prednovia, zabožekali nahlas, lebo cítili, že
         kamenejú. Do večera naveky tak ustali, že bolelo ich i svetlo zažíhať; najedli sa pri krbe,
         potom potme, bez slova, nahmatali postele a vyvalili sa do nich ako dunivé klady. Zo sna
         vyrušení gazdovia mysleli, že je povodeň, vybehli bosí, v košeliach, s lampášmi, na
         priedomie, a dlho im trvalo, kým pochopili, že Durný volá na raty, spomína Antalka a hovorí
         o akejsi vražde.
    </p>
    <p>
     Kukurovi pot vysadol na čelo, Antalko sa neodvážil ani len dvere privrieť. Bolo zjavné,
         že ide o čosi neslýchaného.
    </p>
    <p>
     Chrástek mlčky si sadol k stolu, rozložil na ňom kopu papierov, ostrúhal si tužku, a
         Neuschl, stojac meravo stred izby, ostrým pohľadom podpichával raz Kukuru, raz Antalka, ale
         ešte vždy mlčal. To mlčanie bolo najhroznejšie. Po hodnej chvíli do cmiterového ticha
         zakotúľala sa prvá četníkova otázka.
    </p>
    <p>
     — Kto bol u vás dnes večer?
    </p>
    <p>
     Krčmár pokrčil plecami.
    </p>
    <p>
     — Či ja viem… Nuž boli…
    </p>
    <p>
     — Kto?
    </p>
    <p>
     — A či ja viem…
    </p>
    <p>
     — Čo je to za reč?!
    </p>
    <p>
     — Nuž neviem. Nepamätám sa.
    </p>
    <p>
     — Hergotmordie! Netajte! — tresol Neuschl na stôl pred Antalkom. Postavil sa celkom pred
         neho a kričal: — Kto bol?!
    </p>
    <p>
     Takáto reč je ostrá ako britva a siaha až do svedomia. Antalkovi prebehly po chrbte
         zimomriavky. Kukura ho zmeriaval ľútostive a škriabal sa za ušami. Sedel mrzute na lavici,
         pripálil si na fajku, zápalku držal v ruke, kým celkom nazahasla, a lámal si hlavu nad
         prekliatou záhadou. Tŕpol — pre syna.
    </p>
    <p>
     — Pán krčmár, — miernil napätie Chrástek, — len sebe pomôžete, keď nám poviete pravdu.
         Neprišli sme sem z rozkoše. No hovorte… Pozrite, Antalko, ja si pekne po poriadku všetko
         pozapisujem, a budete mať svätý pokoj…
    </p>
    <p>
     Antalko pokrčil plecami veľmi udivene.
    </p>
    <p>
     — Počuj, kolega! — začal chodiť Neuschl po izbe. — Ja sa s ním nebudem hrať! Ale jazyk
         mu rozviažem! Bude hovoriť!
    </p>
    <p>
     — Keby som vedel, čo chcete… — koktal Antalko.
    </p>
    <p>
     — Kricinálfagot! Ešte slovo a hodím vám na ruky želiezka! Chceme, aby ste nám povedali
         mená dnešných svojich hostí!
    </p>
    <p>
     — Nuž… nuž… Bol tu Fedor Marcinko, Jožko Palenčár, Kubo Baluch a, a… A potom Kukura a
         Durný… Tvoj syn, Matej tu nebol, však?
    </p>
    <p>
     Touto otázkou Antalko štuchol do osieho hniezda.
    </p>
    <p>
     — Môjho syna nemiešaj do ničoho! On tu nebol aspoň týždeň!
    </p>
    <p>
     — Ale Matej, veď ja…
    </p>
    <p>
     — Pán vrchný, verte mi, môj Janko… On, viete…
    </p>
    <p>
     — S vaším synom, ak bude treba, poshovárame sa sami.
    </p>
    <p>
     — Ale on…
    </p>
    <p>
     — Len na otázky! Koho ste tu ešte mali?
    </p>
    <p>
     — Už nikoho.
    </p>
    <p>
     — Boli mládenci triezvi?
    </p>
    <p>
     — Vypili po fľaške piva a šli spať.
    </p>
    <p>
     — Nehádali sa?
    </p>
    <p>
     — Achjaj… Či nepoznáte našich parobkov? Baďura ich po celom okolí dáva ľuďom za vzor.
    </p>
    <p>
     Neuschl pokyvoval hlavou.
    </p>
    <p>
     — Pekný vzor. Celému svetu… Na výstrahu. Tí vaši parobci! Len ich zavesiť na šibenicu. O
         čom sa shovárali?
    </p>
    <p>
     Antalko vryl hlavu medzi plecia, pokrútil ňou napravo i naľavo. Keby aspoň tušil, čo
         vyšetrujú, aby nerozvážne nepovedal niečo na zlosť a na škodu niektorého dobrého hosťa.
    </p>
    <p>
     — No o čom, vravte… — súril i Chrástek. Nepáčilo sa mu, že musí sedieť pred prázdnym
         papierom. — Pozrite, už sme tu pol hodiny a ešte som riadka nenapísal… O čom hovorili?
    </p>
    <p>
     — Nešpehoval som ich… Tak, čo slina priniesla na jazyk. O daždi, o dievčatách, o
         Amerike… Fedor Marcinkovie, tu hľa, ešte i z ujka Kukuru robil posmešky. Ako viete, stavia
         dom, a nariekal, že mu premokajú múry, nuž Fedor radil, aby si vraj stal na tie múry s
         dáždnikom… Tá dnešná mládež…
    </p>
    <p>
     — A čo hovorili o dievčatách?
    </p>
    <p>
     — Hovorím, nešpehoval som. I keby ste ma rozkrájali, neviem vám povedať.
    </p>
    <p>
     — A o Amerike?
    </p>
    <p>
     Kukuru táto otázka začala omínať. Od začiatku vyšetrovania sa mu pozdávalo, že to tých
         Amerikánov vyšetrujú.
    </p>
    <p>
     — Odkiaľ to krčmár môže vedieť? On obsluhoval hostí… O Amerike ani nebola reč! — pomáhal
         Antalkovi pohotový Kukura. Pravda, zo strachu, aby mu syna neplietol do reči.
    </p>
    <p>
     — Veď hovorím, neviem… — zdôrazňoval Antalko. — Prisámbohu! Verte mi…
    </p>
    <p>
     Neuschlovi takéto odpovedi nestačily.
    </p>
    <p>
     — Počujte, človeče! — obrátil sa Neuschl k Antalkovi a reval čoraz hlasnejšie, šermujúc
         vystretou rukou nad krčmárovou hlavou, — ak nám nepoviete všetko, čo viete, spravím vám
         fígeľ, že do smrti naň nezabudnete! Vy ma ešte nepoznáte, ak keď vám dám odňať koncesiu…
    </p>
    <p>
     Darmo zalamoval Antalko rukami. Neuschl chytil ho zúrivo za plece. Keď nemohol
         podobrotky, potrebné svedectvo chcel z neho vytriasť pozlotky.
    </p>
    <p>
     Ale na vyšetrovanie nebolo času.
    </p>
    <p>
    </p>
   </div>
   <div type="chapter">
    <head>
     9
    </head>
    <p>
    </p>
    <p>
    </p>
    <p>
     Ľudia, ktorých Durný splašil, pribehli ku krčme, zabožekali a bez otáľania vyjavene
         zaniesli svoj nález do šenku.
    </p>
    <p>
     — Vy si tu, vari, popíjate, a pred krčmou mŕtvy človek! — vyhŕklo vyčítavo z Džona Homu.
    </p>
    <p>
     — Sem pozrite! Na ceste našli sme zabitého mládenca… Gregora Koperdana, — rozprával
         dojato starý Hanušin.
    </p>
    <p>
     Homa mŕtveho, mladého priateľa položil opatrne na zem. Ostatní pridržiavali mu ho očami.
         Pokrižovali sa. Olovenými pohľadmi videli, ako sa mŕtvy rozrastá do šírky i do výšky, bola
         ho znenazdania plná krčma. Žaloval pred celým svetom, že mu krivdili, keď ho proti jeho
         vôli vyradili zo života: mal iba dvaadvacať rokov a ešte veľmi mnoho nevybavených
         povinností. Mater, známych, dievča. Nepreskúmaný svet. Mladistvý elán, ktorým mienil
         dobýjať budúcnosť. I so pár priestranných rolí, ktoré chcel časom v pozemkovej knihe
         prepísať na svoje meno. Plán na pláne. A výhľady na pätoro detí, zdravých a súcich do
         života. Veril, že ich bude mať — driečnych šarvancov, v ktorých ešte raz prežije svoje
         tvrdé, ale veselé detstvo.
    </p>
    <p>
     Proti živému človeku sa ubrániš, mŕtvy ťa určite porazí. Stojíš pred ním hlúpo, oslovil
         by si ho, ale medzi ním a tebou je priepasť dvoch neslučiteľných svetov. Pred hodinou
         Gregor mal ešte v očiach radosť. Ale už jej nemá. Keď srdce netlčie, oči sú tupé, lebo ich
         prázdnota sa z nich rozlieva na všetky strany sveta.
    </p>
    <p>
     Pred Gregorom Koperdanom stáli teraz ako kamenné sochy i četníci i Kukura a Antalko, i
         ľudia, ktorí s Homom niesli do krčmy najväčšiu hrôzu dňa. A so všetkých strán ešte vždycky
         hrnuli sa k Antalkovi rozospatí zvedavci. Okúňavo na prstoch vchádzali po jednom. V
         zakliatej noci hemžilo sa toľko podivných obrazov, že nepoznávali jeden pre druhý.
         Vyvaľovali oči, otvárali ústa. Ničomu nerozumeli. Stáli biedne, zahanbene, urazene. S
         dolného konca od kamencov doliehalo im do uší odporné hučanie rieky, ale oni si ho teraz
         nevšímali, žaloba Gregorova znela prenikavejšie, ostrejšie. Ohlušila ich úplne.
    </p>
    <p>
     Kukura, keď ho prekvapenie trochu pustilo, postavil sa stred krčmy, nad Gregora,
         bojazlivo zdvihol ruku a, kamsi zadívaný, otvoril ústa. Bezdečne vypadávaly z nich ťažké
         slová, bolo počuť padať ich na podlahu. On možno ani nechcel rozprávať, možno jeho ústami
         ozýval sa k prítomným dakto iný.
    </p>
    <p>
     — Ja myslím, — dunela Kukurova reč — počasie ho zabilo. Počasie, dážď. Ľuďom praskajú už
         žily, tratia nad sebou vládu, nevedia, čo robia. Počasie zabilo najprv prírodu, potom
         zničilo celoročnú namáhavú robotu — úrodu na poliach, a napokon posmelené našou biedou,
         púšťa sa i do ľudí… Človek je slaboch, krehký tvor, podľahne nálade a rozrytý žiaľom je iba
         hračkou v rukách nemilosrdného osudu. Verte mi, ľudia boží, všetci máme svoj kríž. Úbohý
         Gregor. Chudák. Nech si ho vezme Pán Boh na milosť. Pomodlime sa za neho.
    </p>
    <p>
     V krčme po neobyčajnej Kukurovej reči bolo ticho ako v kostole.
    </p>
    <p>
     Shromaždení zvedavci strhnutí Kukurovou vážnosťou pokľakli a dojímavo odriekali modlitbu
         za spásu Gregorovej duše. Dvaja četníci nehybne stáli pri nich ako čestná stráž pri božom
         hrobe. Vyčkávali, kým ľud dokončí zbožnú modlitbu. Oni sa nesmeli dať strhnúť citom, aby sa
         chladne a s rozvahou prekliesnili k pravde. Ich teraz väčšmi zaujímal vrah ako zavraždený.
    </p>
    <p>
     — A teraz sa rozíďte v pokoji! — vyzýval po skončenej modlitbe Chrástek prítomných. —
         Pri vyšetrovaní by ste nám prekážali…
    </p>
    <p>
     — Ani sa neustávajte, — radil Kukura. — Nebuntošte zbytočne národ. Jemu už niet pomoci,
         a my —
    </p>
    <p>
     — No, no, no… — pokrútil hlavou Neuschl.
    </p>
    <p>
     — Ej, ba veru hej… Dosť je jedného hriechu, nerobte nové! — stál Kukura na svojom.
         Premeral četníkov odhodlane, chcel ich zmiasť výčitkou: „Vidíte, akí ste… Iba na hriech.“
    </p>
    <p>
     Ale Kukura už mlčal. Stačil mu prísny pohľad četníkov, zdalo sa mu, že najlepšie bude do
         veci sa vôbec nemiešať. Nestaral sa ani o gazdov, ktorí mu prikyvovali, lebo uverili, že
         Gregora naozaj počasie spratalo zo sveta; počasie — prinášajúce do Šarišského súdny deň.
    </p>
    <p>
    </p>
   </div>
   <div type="chapter">
    <head>
     10
    </head>
    <p>
    </p>
    <p>
    </p>
    <p>
     Neuschl sa v noci dušal, že vraždu do rána vyšetrí. No kohút na dvore už dávno
         zakikiríkal, a retiazky na vrahových rukách ešte nerinčaly.
    </p>
    <p>
     Do rána rozležalo sa v dedine iba Kukurovo proroctvo. Už kadekto pohútal: akýže mohlo
         mať záujem počasie na Koperdanovom živote? Ono nepomstilo sa ani na horárovi, keď
         najedovaný do chmár strieľal. Gregor na jar po návrate od vojska objal mater, rozložil oči
         po zdedenom majetku a natešený na znamenie kamarátstva podal životu mozoľnatú pravicu. V
         lete chcel priviesť do domu nevestu, dušu dokonale naplniť vysneným šťastím. Mal pred sebou
         rovnú cestu, umieňoval si, že pôjde po nej ako kráľ, že si sám vystačí. „O mňa nech sa
         nikto nestará!“ — horlil nedávno, a teraz nemôže odporovať, keď ho je tak nečakane plná
         dedina. Ležal biedny na márach, konča nôh sa mu krčily všetky dodrúzgané nádeje. Oči boly
         zlomené. Horely len sviece.
    </p>
    <p>
     Na četníckej stanici od včasného rána je hotové božie dopustenie. Ľudia podávali si
         kľučku, prednášali rozmanité dohady a Baďura storakým spôsobom proboval predvedených
         mládencov priviesť k rozumu, nahovoriť ich k vyznaniu pravdy.
    </p>
    <p>
     Chrástek za stolom vzdychal, šúľal a pálil cigaretu za cigaretou, obstruhával tužky, a
         Neuschl s rukami vzadu složenými chodil roztržite po strážnici. Držal sa ustálenej
         myšlienky, že vrah je nablízku, že sa potuluje medzi nevinnými dedinčanmi. Hrešil, prskal,
         nohou dupal, vyhrážal, päsťami po stole mlátil, a traja parobci, po ktorých poslal ešte v
         noci, stáli v kúte nemí a zakríknutí. Bolela ich Gregorova smrť a odmeranosť četníkov ich
         urážala. Ale najväčšmi zazerali na Baďuru.
    </p>
    <p>
     — Hergotmordie! — fučal zlostne Neuschl, — keď vás prilepím na stenu, ani vlastná mater
         vás s nej nesoškriabe! Počujte, rozprávajte, kým som dobrý… Čí je to nôž? Tento nôž… —
         strkal ho mládencom na oči, — komu patrí, ha? Komu?
    </p>
    <p>
     Nikto sa neodvážil prehovoriť.
    </p>
    <p>
     — Vraždiť, to hej… — pokračoval teda sám, utrúc spotené čelo, — ale priznať sa… Načo?!
         Bagáž! Zatknem vás všetkých, celú dedinu, zatknem vašich otcov i vaše frajerky! Uvidíme,
         kto z nás má pevnejšie nervy… Fedor, chodil si s Borčou Mudríkovie?
    </p>
    <p>
     Fedor Marcinko sa strhol. Ale hneď sa vynašiel a pokojne prikývol hlavou.
    </p>
    <p>
     — Chodil som. Ale čo sa Gregor vrátil od vojska, nechodím.
    </p>
    <p>
     — Nechodíš, hahaha… — smial sa Neuschl. — A prečo nechodíš? Čo? Hahaha…
    </p>
    <p>
     — Gregor mi bol kamarát. Keď som videl, že ho Borča rada, zamiloval som si Hanču
         Papcunovie.
    </p>
    <p>
     — A tento nôž?
    </p>
    <p>
     — Po prvé ho vidím.
    </p>
    <p>
     — Cigániš!
    </p>
    <p>
     — Nepravda!
    </p>
    <p>
     Nastala chvíľka hrobového ticha. Neuschl zavesil sa na Fedorove oči. Hľadel do nich
         uprene. Až mráz išiel po chrbte. Potom nabral dychu a zareval:
    </p>
    <p>
     — Ty si ho zaklal!
    </p>
    <p>
     — Ja nie! — vykríkol Fedor vzdorovite. — Ja nie…
    </p>
    <p>
     — Čuš!
    </p>
    <p>
     Fedor zaškrípal zubami a odpovedal ešte vzdorovitejšie:
    </p>
    <p>
     — Nie! Ja nie! To nie je pravda!
    </p>
    <p>
     Fedor proti strašnému obvineniu bránil sa ako poranená zver, keď ju napadne poľovnícky
         pes. Taký boj býva bezohľadný, lebo ide pri ňom o život. Urastenému, driečnemu mládencovi
         nepristalo by stratiť rovnováhu pri úskočnom útoku. Pozor, Fedor, ide ti o slobodu! Tebe by
         zle padlo pozerať na svet zpoza mreží. Pozor… Chytajú ťa do saku. Ako rybu!
    </p>
    <p>
     Neuschl nevydržal dlho hľadieť do Marcinkových očí. Boly príliš jasné a čisté. Tri razy
         prešiel po tesnej strážnici, zamračený premýšľal o tvrdosti zazretej vo Fedorovom smelom
         pohľade. Pokrútil zlostne hlavou, zastal pred Kubom Baluchovie, a potriasol ho za plece.
         Jedného nezlomil, proboval druhého.
    </p>
    <p>
     — Ty, Kubo, si bol s Koperdanom hnevník. Prečo ste sa vadili u Antalka?
    </p>
    <p>
     — Ale my? — vyskočil vyziably Kubo vyjavene. — My že sme sa vadili? Nikdy v živote…
         Hádam tuto, Fedor…
    </p>
    <p>
     Fedor sa nedal. Skočil ako kohút.
    </p>
    <p>
     — Ja? Ja som sa s ním vadil? Bodaj som skamenel, ak sme sa my dvaja s Gregorom dakedy
         hádali! Nikdy v živote. Neverte mu! Nech povie: Kedy sme sa vadili? Videl si nás? Videl?
    </p>
    <p>
     — Videl, nevidel… — krčil Kubo plecami. — Či ja viem, či som vás videl… — Ja som si len
         tak myslel…
    </p>
    <p>
     — Rohy zo psa si videl! Mátalo ťa…
    </p>
    <p>
     Fedorovi vypadla s oka slza. Ťažká a horúca. Siahol po nej, lenže bola chytrejšia, ako
         jeho ťažkopádny pohyb. Predstihla ho. Odraz tohoto obrazu Fedor zbadal i v Chrástkových
         modrých očiach. Chrástek vstal, potľapkal vzrušeného mládenca po pleci, a dobrácky
         prehovoril k všetkým trom parobkom odrazu.
    </p>
    <p>
     — Chlapci, majte rozum. Buďte múdri. Neškoďte si zbytočne. Ja viem, stalo sa… I vy
         uznáte, sám sa nezaklal… Azda nešťastie… Nošak. Nože si pekne po poriadku celú vec
         zopakujme, aby som si to mohol zapísať. Nebojte sa, my vám nič nespravíme… No tak… Včera
         večer ste boli u Antalka. Je to pravda?
    </p>
    <p>
     — Je, — prikývli mládenci.
    </p>
    <p>
     — Bol s vami i Koperdan?
    </p>
    <p>
     — Nebol.
    </p>
    <p>
     — Kto ešte bol v krčme?
    </p>
    <p>
     — Už nikto.
    </p>
    <p>
     — No teda… Len trochu dobrej vôle a všetko sa vysvetlí. U Antalka ste boli len vy traja.
         To je jasné, všakver? A, len čo ste od Antalka odišli, našli sme pred krčmou zabitého vášho
         kamaráta. Kto ho zabil? Uvažujte triezvo a povedzte mi, či je možné, aby ho bol zaklal
         niekto iný? Nie, všakver? To je jasné. To dáva zdravý rozum. No teda… Vy ste ho zabili. On
         akiste šiel za vami na pivo. Stretli ste sa pred krčmou. Pohádali ste sa a v hádke ste… Tak
         dáko, nošak… No… Priznajte sa, kamaráti. Pred súdom budú to považovať za poľahčujúcu
         okolnosť.
    </p>
    <p>
     Chrástkove slová znely ľudsky, posmelily i Joža Palenčára. Spomenul si na závažnú
         príhodu, predniesol ju.
    </p>
    <p>
     — My, keď sme si vypili, šli sme domov. Gregora som stretol pred naším domom. Rozprával,
         že bol v meste a teraz že si ide kúpiť cigarety. A viacej som ho nevidel. Mňa otec už s
         postele stiahol, keď ho Durný pokrikovaním zobudil. Taký som bol prekvapený, že som si na
         toto iba teraz spomenul.
    </p>
    <p>
     Chrástek bol sklamaný. Znepokojovala ho bezradnosť pri objasňovaní jednoduchého prípadu,
         ktorý sa čo raz stáva zamotanejším. Mrzelo ho, že sa nesplnilo Neuschlovo proroctvo: „Do
         rána na vrahových rukách…“
    </p>
    <p>
     — Obchádzame horúcu kašu, — povedal. — Zase sme tam, kde sme boli na začiatku. Hlavatí
         ste, chlapci. Vari si len nemyslíte, ako Kukura, že Koperdana zabil dážď?
    </p>
    <p>
     — Škoda sa s nimi maznať! — odvrkol Neuschl. — Zatkneme všetkých troch! Vo väzení sa im
         všetko rozleží v hlave, tam potom začnú hovoriť. Tam si potom Palenčár spomne aj na dačo
         iného a nielen na to, že sa s Gregorom stretol — na ceste.
    </p>
    <p>
     — Ja sa nedám zavrieť pre nič! — zaburácal zdesený Fedor, keď četnícky strážmajster
         začal vyťahovať z remennej tanistry blyšťavé retiazky.
    </p>
    <p>
     — Ale tebe človeka zabiť je nič?
    </p>
    <p>
     — Ja som ho nezabil!
    </p>
    <p>
     — Mlč!
    </p>
    <p>
     Fedorovi navieraly žily, menil sa na obra. I oči mu krvavely. Pochytil ho zúrivý
         záchvat. Reval. Ale náhle, až to podivovalo, skrotol. Zlomil sa v ňom všetok vzdor. Oddane
         zdvihol hlavu a svalnaté ruky strčil četníkovi rovno pod nos: — Tu máte, viažte! Pravda i
         tak vyjde na javo…
    </p>
    <p>
     Po ňom bez slova vystrel ruky i Kubo Baluch a Jožo Palenčár. Tak sa zavierala prvá
         kapitola prípadu Gregora Koperdana. Zpoza obloka s cesty zahučalo tiahle udivenie.
         Zvedavci, čo čakali na výsledok vyšetrovania, zhíkli, keď videli zakladať mládencom
         retiazky na ruky, a zastonali skoro sborom: Už sa im priznali, už sú ich…
    </p>
    <p>
     Ale toto udivenie netrvalo dlho. Dedina čoskoro mala vážnejšiu starosť. Prenikavý hlas
         húkačky auta odháňal ľudí s hradskej. V aute sedeli členovia súdnej komisie. Všetci boli
         vážni. S nikým sa nepúšťali do reči, a jednako raz dva vedelo celé Šarišské, že prišli —
         pitvať zavraždeného.
    </p>
    <p>
     — Idú ho párať…
    </p>
    <p>
     — Gregora idú párať. Tí, vari, ani Boha nemajú!
    </p>
    <p>
     — Veru nemajú!
    </p>
    <p>
     — To sa vraj na takých zabitých učia… — krčil plecami pred šmikňou Džon Homa.
    </p>
    <p>
     — Nech sa učia na svojej materi! Bodaj by ich šľak trafil…
    </p>
    <p>
     A kliali. Len tak hučalo.
    </p>
    <p>
     Zrána ešte hlúpo postávali na priedomí, naťahovali skrehlé telá, s rukami do kríža
         složenými hľadeli na roztrhané strakaté mátohy krvavej noci, šli pred četnícku strážnicu, a
         počúvali. Ešte nemali mienky. Keby sa bol do dediny vkradol zlodej a dakomu z maštale
         vyviedol kravu alebo koňa, keby bola voda odniesla dáky chliev alebo shŕbenú chalupu, nuž
         bez otáľania by boli vedeli ošacovať škodu. Pri zavraždení človeka, rodáka, všetko bolo
         čudné, strašné a odporné. Hanba im bolo i pomyslieť na takú ohavnosť. Urážalo ich to.
         Nasilu odvracali pozornosť od vraždy, lebo ich škrtila ako hriech pred spoveďou. Hľadali
         vzrušenie, a teraz dobre im padlo vrhnúť sa na súdnu komisiu. Zatknutých mládencov
         ľutovali, Gregora strojili sa oplakať na pohrebe, ale do pánov z mesta pustili sa hneď a
         bez milosti.
    </p>
    <p>
     Bol to azda útek od štipľavých výčitiek svedomia.
    </p>
    <p>
     — Úbohá Koperdanka… Dosť je jej, že ho zaklali, teraz ešte i toto… Kto to kedy videl —
         párať mŕtveho človeka…
    </p>
    <p>
     — Dosť je hlúpa, že im dovolí…
    </p>
    <p>
     — Kdeže sa ozve, chudera… S rozumu schádza, biedna stvora… A už ju dva razy museli
         kriesiť.
    </p>
    <p>
     — Rychtár by mal zakročiť!
    </p>
    <p>
     — Rychtár, hahaha… Náš rychtár! Pánom laby lízať! Azda im ešte i nože brúsi…
    </p>
    <p>
    </p>
   </div>
   <div type="chapter">
    <head>
     11
    </head>
    <p>
    </p>
    <p>
    </p>
    <p>
     Ale ubližovali svojmu rychtárovi, Ondovi Baďurovi. On, pravda, káral zdivelosť, ale
         hanbu dediny preca len pokorne snímal na svoje plecia. Nie div, že pod jej ťarchou občas
         zahrešil, zagánil a zastonal. Ale nezanevrel na svojich. Poblúdili, — hútal, nuž nemožno
         ich, biednych stroskotancov, nechať ako roztratené ovce. Práve teraz im treba pomôcť.
         Ľudsky pozeral na veci a ľudsky i súdil. Ešte i zatknutým mládencom, keď už boli na odchode
         do mesta, povedal na povzbudenie niekoľko dojímavých slov. Hora by plakala, tak pekne
         rozprával. Pri vyšetrovaní pomáhal hľadať pravdu, na cmiter ho volali. Musel ta. A keď mu
         dovolili, odišiel.
    </p>
    <p>
     Na ceste z márnice taký rozrušený zablúdil do Koperdankinho domu. Žena už ráno mu
         prikazovala navštíviť a potešiť zarmútenú vdovu, ale on jej akosi náročky vyhýbal. Čo jej
         povedať? Ako sa ospravedlniť? Tým vari, že on sám nevraždil? Ale je rychtár, a ryba smrdí
         od hlavy.
    </p>
    <p>
     Odchýlil dvere, zastal na prahu, počkal, kým niekoľko žien odriekalo začatú modlitbu a
         keď bola príležitosť, prehovoril:
    </p>
    <p>
     — Borča, nech ťa Pán Boh poteší…
    </p>
    <p>
     Chcel byť tvrdý. Chlap ani v bôli nesmie — myslel si — stratiť hlavu. Ak zbabie,
         rozviklá sa, stane sa smiešnym.
    </p>
    <p>
     Koperdanka čušala, vôbec si nevšímala rychtára. Tíško, pokorne vzlykala. Sedela pri peci
         s pátričkami v rukách, žmolila ich a jednostaj si opakovala: Gregorko môj, Gregorko drahý…
    </p>
    <p>
     Pohľad na toľké nešťastie Baďuru celkom zmiatol. Necítil sa dobre v dome smútku. Keby
         bol umrel na posteli, to by bola iná vec. A keby sa aspoň vedelo — kto ho zabil a prečo?!
    </p>
    <p>
     — Máš ešte dobrých ľudí okolo seba… — silil sa do reči tak, aby sa o Gregorovi ani
         nezmienil. — A ak ti bude dakedy dačo treba, príď. Naše dvere naveky nájdeš otvorené.
    </p>
    <p>
     Keď videl, že mu takáto, hoci i úprimná veľkodušnosť teraz nepristane, lebo jeho slová
         sa kdesi v hrdle zasekávajú, stisol zuby, nabral odvahy a zahovoril rozpačite:
    </p>
    <p>
     — A na fare ste už boli? Páni zo súdu práve odišli. Zajtra ho môžeme pochovať. Aj po
         rakvu bude treba poslať do mesta… Pôjde môj paholok. A daktorý chlap by mohol — vybrať…
    </p>
    <p>
     — Už, už… — Mačuga išiel, — prikývla ktorási žena.
    </p>
    <p>
     — Priahal, — dodala iná, — kým si bol s pánmi na cmiteri. Kým ste tam…
    </p>
    <p>
     Zháčila sa, lebo si uvedomila, že nie je miestne narážať na pitvu pred matkou. Ale jej
         slová i tak znely ako dobre vypočítaná výčitka.
    </p>
    <p>
     Ondo Baďura pochopil jej smysel, chytro vyšiel z izby. Čosi ho stislo okolo srdca, i v
         krku ho dusilo. Bolo mu do zbláznenia. Opanovala ho nezvyklá slabosť, nasiakla mu i do
         duše, znenazdania chcelo sa mu utiecť pred ľuďmi, ujsť z dediny, vytratiť sa zo sveta,
         zmiznúť. Aspoň dotiaľ, kým zaženie najnepríjemnejšie dojmy, ktoré mu podlamovaly vieru,
         ctižiadosť a presvedčenie, že od rokov pevne drží dedinu v hrsti.
    </p>
    <p>
     Keď trochu prišiel k sebe, bol už na dolnom konci dediny. Čosi ho trklo do hlavy,
         pomyslel si, že si pozrie škody na rieke. Azda voda ho privedie na iné myšlienky.
    </p>
    <p>
     Vykročil istejšie. Teraz už išiel za cieľom.
    </p>
    <p>
    </p>
   </div>
   <div type="chapter">
    <head>
     12
    </head>
    <p>
    </p>
    <p>
    </p>
    <p>
     Na lúkach pozdĺž brehov vysychal nános, piesok a múľ. A z odpadnutej vody trčalo
         niekoľko ošarpaných drúkov. Vyčnievaly do výšky ako okyptené hánky.
    </p>
    <p>
     Čudný obraz…
    </p>
    <p>
     Silnými dojmami mnohých prekvapení vzrušený Ondo Baďura pomaly a bojazlivo zdvihol oči.
         Za riekou v rozšírenej doline vydychovaly polia, role a lúky a opodiaľ v chmárach skrývaly
         sa vrchovce stromov, zasadených v hore pred dávnymi rokmi. Ďalej, vari, už nič nebolo.
         Alebo bolo, ale tam svet strácal sa v rozkvasenej hmle. S tejto strany vody v úzkej doline
         Baďura mal pred sebou celú dedinu ako na dlani. Vieska bola tichá. Domy v nej stály v dvoch
         radoch, skoro tak, ako vojaci na cvičišti. Všetky rovnaké, ustarostené, len tie novšie
         vypínaly sa trochu parádnejšie.
    </p>
    <p>
     Na pravej strane z kraja stála chalupa Serapina Hanušina, dom Martina Hudáka-Krivého,
         Petra Papcuna, potom prišla Antalkova krčma. Od tohoto staviska Baďura chytro odtrhol zrak
         a prezrel si Boňkov, Davidkov a Kukurov dom. Za opusteným pozemkom Kaľavského stála škola,
         pri nej smer domov zabočil do uličky vedúcej do poľa. V uličke býval Melega, Mačuga, mater
         Gregora Koperdana, Baluch, Kolesár a Snopko. Oproti škole v záplave stromov a kvetov pekne
         sa vynímal kostol a fara, za ňou krčilo sa k zemi so pár chalúpok a skoro pred hradskou
         sedel pevne notársky úrad, súsediaci s četníckou stanicou. Pozdĺž hradskej v domkoch slamou
         prikrytých bývala ešte vdova Holomáňka, Tkáčik a iní. Konca dediny s tejto strany sveta v
         tôni konáristých stromov oddychovala stará sárossyovská kúria. Za hradskou na vŕšku bol
         cmiter s drôteným plotom. Popri ňom viedla cestička do poľa.
    </p>
    <p>
     Baďura svoje pohľady zdržal trochu na cmiteri a vracal sa po druhej strane okolo
         Moskovitsovej krčmy k Bramuškovi, Geľovi, Homovi a Lopušnému, potom si všimol i svojich
         stavísk, a šiel ďalej. Nasledoval dom Šurínov, Matiaškov, Kušnírkin, Kalmárov-šustrov a
         Boľanovského kolíkmi podopretá koliba. Po nej prišla už len pastiereň. Dve strany dediny
         skromne delil s hôr stekajúci potôčik, na jeho brehoch s jednej strany — pri kostole —
         stála zvonica a hasičská veža, na druhej strane šmikňa.
    </p>
    <p>
     Baďura, keď si tak prezrel celú obec, celé svoje kráľovstvo, vzdychol. To, čo videl, bol
         svet pre seba. Ucelený, uzavretý. Horami objatý.
    </p>
    <p>
     V diali, kdesi na piatom chotári, kvasily sa ešte chmáry, nad Šarišským svietilo slnko.
         Baďura si až teraz uvedomil, že neprší. Ráno ktosi povedal, že Gregor mladým životom a
         sviežou krvou vykúpil dedinu pred potopou. Tak mimoďak si spomenul na tie slová. Ale hneď
         ich zaplašil. Nesmysel! — povedal si. Uprel oči na rieku a na most, a bolo mu ľahšie, keď
         ho pohladilo slnko. S pŕs razom spadla ťarcha, v hlave prestalo spieť, nedusilo ho.
         Vydýchol. Na vode — videl ju celkom jasne! — plávala nádherná myšlienka. Siahol po nej
         chvatom, chytil ju pevne, velebne, obidvoma rukami. Ako kňaz sviatosť oltárnu pri
         veľkonočnom vzkriesení. Zabudol náhle na kríž dediny, na četníkov, na Gregora. V
         povznesenej nálade stačil si sám, nekonečným pokojom utišoval rozrušenú dušu. Uveličený
         chodil okolo rieky. Pred očami rástly mu rozkošné plány, pohrúžený do ich obdivovania ani
         nezbadal, že mu za chrbtom stojí Matej Kukura.
    </p>
    <p>
     — Na čom tu špekuluješ, Ondo? — vyrušil Matej rychtára. — Bože ti daj zdravie…
    </p>
    <p>
     Baďura skúmavým okom premeral Kukuru, ale mu neodpovedal. Ani na pozdrav. Len hlavou
         kývol. A pichol si prstom do klobúka. Mrzelo ho nepríjemné obťažovanie v takej slávnostnej
         chvíli. Prichádza, myslel si, ako tôňa, priameho pohľadu nemá, naveky len pokúša. Trhá
         pekné myšlienky.
    </p>
    <p>
     — Daj Bože, Ondo…
    </p>
    <p>
     Kukura pritlačil hlas, pozdravil hlasnejšie. Ale Baďura ešte ani teraz neodpovedal.
    </p>
    <p>
     — Vidím, že ti čosi chodí po ume… — silil sa Kukura ešte raz do reči. — Ten mládenec,
         však?
    </p>
    <p>
     Bolo mu hlúpo. Ponaprával tabak vo fajke a zaškúlil drobným okom.
    </p>
    <p>
     Pri rieke po povodni bolo milo, lahodne. Po besnom hučaní zdivelých vĺn sviatočná
         tichosť strhla s človeka všetky starosti a odviedla ho do ríše večného mieru. Na takomto
         mieste i o bolestiach sa ľahšie hovorí, ako v dedine medzi ľuďmi. Kukurova bolesť bola
         neobyčajná, cesta k nej viedla cez obmäkčené srdce. Nuž skúšal rychtárovo duševné
         rozpoloženie.
    </p>
    <p>
     — Videl som ťa ísť sem, Ondo… Vybral som sa za tebou. Ale si akýsi nesvoj… Čo tu
         porábaš, ha?
    </p>
    <p>
     — Pozerám, — hodil Baďura pred Kukuru široké slovo.
    </p>
    <p>
     — Pozeráš… Aha, pozeráš…
    </p>
    <p>
     — Tak. Hej… Pozerám… — prikývol Baďura.
    </p>
    <p>
     Kukurovi nijako nešla do hlavy Baďurova skúposť. Zle je naložený, myslel si, aby ho
         čerti párali! Ale z opatrnosti zlosť dusil v sebe. No nevidelo sa mu, že prišiel k rieke.
         Čo mal robiť? Na prsiach sedela dotieravá mura, nesnesiteľná mrzutosť. Tá ho poháňala.
         Musel dačo robiť, aspoň na získanie času.
    </p>
    <p>
     — Nuž len pozeráš, hm… Pozeráš… — proboval sa Kukura rozbehnúť za načatou vetou.
         Preglgol nakyslé sliny, aby aspoň v ústach bolo menej trpkosti, a aby i tvári dal
         príjemnejší výraz. Bezradne proboval pridať k nedokončenej vete slovo, aby Baďura musel naň
         nadviazať.
    </p>
    <p>
     A Baďura mlčal. Nechcelo sa mu púšťať sa s Kukurom do reči. Myslel, že pochopí a odíde.
    </p>
    <p>
     — Nuž pozeráš, hm… Dívaš sa do vody, však? A toho parobka ti je žiaľ… I mne! — zvlhčil
         hlas a oči nespustil so zablatených bakančí. — To ho vraj Fedor Marcinkovie, taká pačmaga!
         Či by si ho nezahlušil, ha? No povedz… A čo teraz? A čo tu hľadáš, Ondo?
    </p>
    <p>
     Baďura pokrčil plecami. Vedel síce, že Kukurove slová o Gregorovi sú iba vymlátenou
         slamou, ale cítil, že je na čase prestať napínať nervy a zvedavosť. Ukázal na rieku.
    </p>
    <p>
     — Pozri…
    </p>
    <p>
     — Achježiš! — skríkol a zalomil teatrálne rukami prekvapený Kukura. Naozaj bol
         prekvapený. — Náš most! Kde je most? Voda ho vzala, však?
    </p>
    <p>
     — Voda.
    </p>
    <p>
     — Jaj, aká škoda… Voda ho vzala, hm, hm… do paroma, takto ožobráčiť dedinu… Už dávnejšie
         som ti chcel povedať, že nedobre je postavený. Minule, keď som sa vracal z Hrickova,
         triasol sa mi pod vozom. Reku, musím ti ohlásiť, ale vieš, ako je… Na nič niet času.
         Zabudol som. A čo? Čo teraz, Ondo…
    </p>
    <p>
     Rychtár vykročil bližšie k rieke. Kráčal po brehu, Kukura za ním. Baďura rozprával:
    </p>
    <p>
     — Keď si prišiel, hútal som, či by sme si, reku, nemohli vybudovať murovaný. Vieš, taký,
         ako by som ti to povedal, — článkoval slová a stupňoval i farbenie hlasu, — vieš Matej,
         taký — betonový. Vysoký, široký… Tu, hľa… — zameriaval rukou, — alebo, vari, trochu vyššie…
         Nemyslíš?
    </p>
    <p>
     Kukura stiahol tvár ako po trpkej pilulke. Poškriabal sa za ušami. Studené slová o
         ťažkom betóne ho trochu omráčily. Zahmkal. Pokrútil hlavou a ešte raz zahmkal. Potom
         rozložil ruky.
    </p>
    <p>
     — Neradím ti. Ľudia povedia, že nám netreba most na parádu… — pripomínal.
    </p>
    <p>
     — Veď nie na parádu — —
    </p>
    <p>
     — Pre mňa a za mňa. Ja ti len dobre chcem. Budú hriechy, uvidíš… Starootcovské zvyky
         nemožno lámať ako spráchnivelú haluz…
    </p>
    <p>
     — Aké zvyky?
    </p>
    <p>
     — Dosť ťa ľudia káru, že si oldomáše zrušil. Za valalské chlipneme si teraz už iba pri
         skladaní a rozoberaní mosta. Na jar a v jeseni. Nám aj obyčajný most stačí. Vždycky stačil.
    </p>
    <p>
     Ondovi Baďurovi bolo i do plaču i do smiechu. Dôvody možno porážať protidôvodmi, srdce
         srdcom, rozum rozumom, ale ľudskú hlúposť nepremôžu ani brány pekelné.
    </p>
    <p>
     Pekný, silný betonový most mal ustúpiť dvom oldomášom do roka…
    </p>
    <p>
     — Vari to nemieniš vážne? — strhol sa rychtár odmerane.
    </p>
    <p>
     — Prisámbohu, vážne! — ohradzoval sa Kukura proti podozrievaniu zo zľahčovania dobre
         mienenej výstrahy. — Či azda možno v takejto veci žartovať? Dobre ti radím, Ondo… Ja poznám
         ľudí. Ver mi!
    </p>
    <p>
     Odkašľal a pokračoval:
    </p>
    <p>
     — Ondo, počuj… Hovorím ti, zahoď to pokušenie do vody. Neber ľuďom poslednú radosť.
    </p>
    <p>
     — Oldomáše?
    </p>
    <p>
     — To. Oldomáše. Vieš, akí sú naši chlapi… A aj peniaze. Máš toľko? Dedina je zadlžená.
         Kde by sme vzali na beton?
    </p>
    <p>
     Baďura na chvíľu zakolísal vo svojej viere. Ale keď ešte raz pozrel na rieku, a videl,
         ako hovorí, že zpyšnie, keď na nej ako sedmifarebná dúha rozložené budú pevné oblúky
         murovaného mosta, zavrhol veľmi odhodlane Kukurovo slabošstvo. I voda, i vtáci nad hlavou,
         i povetrie, i slnko, i všetko na svete sa smialo, že akémusi nerozumnému človekovi je
         milšia reč o oldomášoch ako o betone, o sile a živote.
    </p>
    <p>
     — Dajme už mostu pokoj, — mávol Baďura rukou. — Je to ešte len myšlienka. Musí dozrieť.
         Až potom sa ukáže, či stojí za slovo. Možno ju pustíme. Načo si za mnou prišiel?
    </p>
    <p>
     Baďurovi od samého začiatku bolo jasné, že by sa Kukura bez veľkej príčiny k nemu
         nepriblížil.
    </p>
    <p>
    </p>
   </div>
   <div type="chapter">
    <head>
     13
    </head>
    <p>
    </p>
    <p>
    </p>
    <p>
     Kukurovi sa uľahčilo. Myslel, že presvedčil rychtára o zbytočnosti betonového mostu.
         Zdal sa mu celkom iný, ako na začiatku rozhovoru. Prihováral sa mu až priateľsky. Vari je
         čas vyrukovať s pravdou, — hútal s rozmyslom. Vybral z úst fajku, naklonil sa k Baďurovi, a
         celkom pobúrený mu žaloval, že ho pred chvíľou v dome obťažovali četníci.
    </p>
    <p>
     — Pomysli si, prišli do môjho domu…
    </p>
    <p>
     — Četníci?
    </p>
    <p>
     — Hej! No… No povedz, aká je to robota… Ty si starosta a o ničom nevieš. Načo si? Už
         dávno hovorím, prerastajú nám cez hlavu! Najmä ten nový, ten Neuschl. Ja si myslím, keď
         máme rychtára, mal by vedieť o všetkom. Či nie, Ondo?
    </p>
    <p>
     Obidvaja si nazreli do očí. Matej z Kukurových vyčitoval dojem, aký vyvolal svojou
         vypočítavou rečou; Baďura zas hútal, čo asi hľadali tí všetečníci v Kukurovom dome. Ostatne
         — nie div, pri vyšetrovaní četníci musia podchytiť všetko, čo vedie k stope.
    </p>
    <p>
     — A čo chceli? — pýtal sa ledabolo.
    </p>
    <p>
     — Či ja viem… — pokrčil Kukura plecami. — Ja som ti, verabože, nevinný. I môj syn…
    </p>
    <p>
     Baďura začal chápať.
    </p>
    <p>
     — K vôli Gregorovi boli, však… Prečo neodpovedáš?
    </p>
    <p>
     — Môj syn v noci… — nedopovedal. — Prisahám ti, Ondo, môj syn včera večer nebol u
         Antalka.
    </p>
    <p>
     — Vražda sa stala pred krčmou.
    </p>
    <p>
     — Ale môj syn… Ondo!
    </p>
    <p>
     — Nuž keď je tak, ako hovoríš… A vydať svedectvo je tvoja povinnosť.
    </p>
    <p>
     — Veď hej, ale… Ale môj Jano ani v Šarišskom nebol.
    </p>
    <p>
     Tu Kukurovi znovu uviazla reč v hrdle. Už videl, že svoju starosť nechytil do rúk s
         dobrého konca. Cez najháklivejšie miesto svojich bolestí nemohol sa prešmyknúť len tak
         ledabolo, a oproti rychtárovi náhle ho pojala dávna nedôvera.
    </p>
    <p>
     Už došli skoro až do dediny a ešte nič neskončili.
    </p>
    <p>
     Kukura bol na vážkach: hovoriť, či nehovoriť.
    </p>
    <p>
     — Čo vlastne chceš?
    </p>
    <p>
     — Nuž toto… Toto keby si mi spravil. Povedz četníkom, aby môj dom nechali na pokoji. Ty
         dobre vieš, že ich, tých ľudí, nemôžem vystáť. Neručím za seba… Uvidíš. Bude hriech. Pravdu
         im nemôžem povedať a cigániť nechcem. Nech počkajú niekoľko dní. Nechci, aby bolo v dedine
         nové peklo…
    </p>
    <p>
     — Peklo?
    </p>
    <p>
     — Hej! Peklo.
    </p>
    <p>
     — Hm… Peklo… Prečo? Matej, kde ti je syn?
    </p>
    <p>
     — To je jeho vec. Nemôžem vyzradiť. Nepýtaj sa. Nebuď zvedavý. Nie je doma. Odišiel
         včera ráno. Preč zo Šarišského.
    </p>
    <p>
     — Taák?
    </p>
    <p>
     — Tak!
    </p>
    <p>
     — Nuž tak… A kde?
    </p>
    <p>
     — Čo ťa do toho, kde!
    </p>
    <p>
     Ondo Baďura sa zvrtol. Čosi ešte zamrmlal a Kukuru nechal stred cesty. Chápal jasne, že
         to, čo sa v ostatnom čase v Šarišskom deje, nie je s kostolným poriadkom a tušil, že v
         celom tom rozvratníctve Kukura celkom iste má prsty.
    </p>
    <p>
    </p>
   </div>
   <div type="chapter">
    <head>
     14
    </head>
    <p>
    </p>
    <p>
    </p>
    <p>
     Štefan Baluch na rozháranom dvore už od svitu klial a nadával. Bezmocne pozeral za
         četníkmi, keď mu odvádzali syna a hrozil, že porúbe celý svet, že podpáli dedinu, že si
         zborí chalupu, že vykántri statok, že doláme voz, že… hútal ďalej, zošedivie od jedu, no na
         každý prípad vyvedie dačo takého, čo pripomenie ľuďom, že to nebolo po spravedlivosti, keď
         mu pre zabitého Gregora Koperdana odviedli z gazdovstva najlepšiu pomoc.
    </p>
    <p>
     — Ja im ich ancikrista! — srdil sa. — Inej roboty nemajú, nuž nám deti vodia na
         retiazkach ako hovädá!
    </p>
    <p>
     Drvila ho i zlosť i nenávisť. Bol hrozný. Zpod klobúka zatlačeného po samé uši sotva mu
         trčaly dve krtie oči. Tvár mal krížom krážom rozrytú vráskami, na slychách žilky navieraly
         mu krvou. S ovisnutou hlavou tmolil sa po dvore. Kopol do všetkého, do čoho len zavadil.
    </p>
    <p>
     V príklete priplietla sa mu do cesty žena. Bola odporná, keď tak bezmocne lamentovala.
         Jemu žiadalo sa počuť trochu bezohľadného odporu. Nepochopil Katrin žiaľ, nepochopil ani
         jej vieru, ktorou tak rozhodne zaháňala diablovo pokúšanie.
    </p>
    <p>
     — Štefan, premôž sa, preboha… — žobronila.
    </p>
    <p>
     — Akože sa premôžeš! Najprv ich dorúbem…
    </p>
    <p>
     Dvor bez Kuba bol otupne prázdny, vymretý. A Baluch iba dvor videl. Chybel mu z neho
         syn, jeho otázky. Navykol na ne, patrily k ránu, ako kus chleba k žírnej slanine.
    </p>
    <p>
     — Páni v meste majú viac rozumu ako rychtár a četníci. Keď im povie, ako je, uveria mu.
    </p>
    <p>
     — Džuk oni uveria! Sú radi, keď môžu dakoho zavrieť. Poznám ich, zloduchov.
    </p>
    <p>
     — Nemožno, Štefan. Veď náš Kubo nezabíjal. Musia ho pustiť. Daj si povedať!
    </p>
    <p>
     — Musia, nemusia… Vari neviem, skántriť nás chcú! Dobre ja viem, na čom špekulujú!
         Smrdíme im chudobou. Veď som počul na tej májovej schôdzi v meste. Ale so mnou si neporadia
         len tak ľahko! — zdvihol káravú ruku. Opáľala sa vo vzduchu ako široká lopata. Šibenične sa
         zasmial.
    </p>
    <p>
     — Štefan! — stŕpla Katra. — Nezúfaj! Pre Kristove rany ťa prosím, skrotni. Či si
         zabudol, že je nad nami Pán Boh?
    </p>
    <p>
     Baluch si sadol na prah.
    </p>
    <p>
     — Ja som nezabudol, ale on vari zabudol, že sme na svete… A čo z neho, keď sa medzi nami
         iba na hriech hemží fúra ľudí… Aby ju porantalo, bosorku jednu, — pohrozil smerom ku
         Koperdankinmu domu, — keď si toho svojho pangarta tak do bitky vychovala.
    </p>
    <p>
     Povedal to hrozne nechutne. Hnusne. Až neľudsky odporne.
    </p>
    <p>
     — Starý, nuž či s rozumu schádzaš? — okríkla ho pohoršená žena. — Že ti jazyk neodpadne,
         takéto slovo z úst vypustiť!
    </p>
    <p>
     Baluch zpakom rukáva sotrel si s čela pot. Dosiaľ hútal iba o Kubovi a o hanbe rodiny.
         Po ťažkej a hroznej noci bol už celkom vysilený. Lomcoval ním suchý plač. Keď zdvihol oči,
         a stretol sa so ženiným pohľadom, mal chuť odprosiť Koperdanku, ale čoskoro zasa len mávol
         rukou a odpľul si s odporom.
    </p>
    <p>
     — Či sme my vo vojne jedného človeka zabili?
    </p>
    <p>
     — Veď zabili…
    </p>
    <p>
     — Prečo nám vtedy nekládli želiezka na ruky?
    </p>
    <p>
     V Baluchových bezcitných slovách sa lámala i dôstojnosť človeka. Vojna bola krutá, tam
         kázali vraždiť. Ale to bolo čosi iného. Tam kázaly vraždiť — pre myšlienky. Tu vyhasili
         život človeka pre nič.
    </p>
    <p>
     Baluchovi plietlo sa v hlave všetko možné. Počul bučať nenakŕmený statok, zpod kôlne
         škeril sa na neho porozkladaný voz, na dvore vo všetkom videl neporiadok, z každého kúta
         ozývala sa netrpezlivá robota.
    </p>
    <p>
     — Robota stojí, — zavzdychla bojazlivo Katra. Myslela, že pri práci Štefan príde na
         inakšie myšlienky. Chcela mu pomôcť.
    </p>
    <p>
     — Nech stojí. Ja nejdem robiť. Choď si po četníkov. Nech oni robia, keď nám deti
         pozatvárali… Dorúbal by som ich!
    </p>
    <p>
     — Bože, Štefan, ešte ťa zavrú…
    </p>
    <p>
     — Nefrfli, lebo…
    </p>
    <p>
     Zafučal ako besný. Spenilo sa mu v ústach. V očiach slial sa mu celý svet. Už len sekeru
         vziať a hodiť ju o ženu.
    </p>
    <p>
     Katra uhla.
    </p>
    <p>
     — Štefan!
    </p>
    <p>
     Toto oslovenie vlialo sa do Katrinho výkriku, prišlo šťastlivo a vhod. Vo dverách
         príkletu stál Matej Kukura. Tiež viac mŕtvy ako živý. Ledva sa doredikal. Tak ho škrel
         chladný rozchod s rychtárom. A ešte väčšmi ho mrzelo, že Baďura po rozchode s ním šiel na
         četnícku stanicu. Akiste žalovať na Jana.
    </p>
    <p>
     — Nuž ako je, Štefan? — začal neisto.
    </p>
    <p>
     — Eh, ani sa nepýtaj…
    </p>
    <p>
     Už si rozumeli.
    </p>
    <p>
     — A ako? Ešte nevyšlo na javo, ktorý ho pichol?
    </p>
    <p>
     — Odviedli všetkých troch.
    </p>
    <p>
     — Veru pekný poriadok! Takto mirnix dirnix zatvárať ľudí! Najprv im mali dokázať. Kto to
         kedy videl? Nepoviem, keby jedného… Ale až troch… A čo? Čo spravíš? To robia, čo chcú.
    </p>
    <p>
     — Porúbal by som ich…
    </p>
    <p>
     — Mali by sme ich naučiť móresu! I rychtára. Ani by si neveril, ako im stráni. Obšmieta
         sa okolo nich ako pes. Chumaj!
    </p>
    <p>
     Takúto reč potreboval Štefan Baluch. Bolo mu pri nej, ako keby do zrkadla hľadel.
         Obidvoch čosi omínalo, sbližovala ich spoločná bolesť.
    </p>
    <p>
     — Vieš, súsed, mne ti je tak, len ma poraziť… Len ti ma tak trhá…
    </p>
    <p>
     Kukura prikyvoval. Videl, ako sa Baluchova bolesť rozlieva po celom dvore.
    </p>
    <p>
     — Bože, Bože… Čoho sme sa to dožili…
    </p>
    <p>
     — A Jano ako?
    </p>
    <p>
     — Nuž ako… Odišiel včera ráno. Teraz som rád, že išiel, hoci neochotne som ho púšťal.
         Pomysli si len, sluha mi ušiel pred včerom. Taký mamľas. Tváril sa naveky, ako keby nevedel
         do desať narátať a tu, hľa, nočnou hodinou ti ujde bez slova… A četníci ma sužujú… Už,
         vari, čosi vetria, potvory! Najradšej by som do všetkého kopol…
    </p>
    <p>
     — Skazený svet!
    </p>
    <p>
     — Ľudia sú skazení. To, vari, tá vojna. Ale my ho nenapravíme. Usilujme sa aspoň, aby
         nám bolo lepšie, ak nám môže byť lepšie. Škoda, Štefan, že tvoj Kubo tak odkladal… Vieš,
         Amerika je Amerika… Ja naveky hovorím…
    </p>
    <p>
     Rozhovorili sa o Amerike. Trochu pri nej zabudli na žiaľ. Baluch ľutoval, že zdržiaval
         syna. Mohol byť na dobrom mieste. Ale to bolo tak. Časť mládencov mala byť už na ceste,
         ostatní mali sa k ním pripojiť až o dva dni. V Šarišskom ostal Kubo a Boňkovie mládenec.
    </p>
    <p>
     Keď sa dvaja chlapi vrátili k svojim deťom, Kukura nadhodil, že by nezaškodilo ísť k
         četníkom. Bolo by im treba vysvetliť, že bezhlavým zatýkaním nevzkriesia mŕtveho.
    </p>
    <p>
     — Keby sme ich prehovorili, — narádzal Kukura, — ešte by i Kubo dobehol na poľské
         hranice. Až zajtra v noci budú prechádzať.
    </p>
    <p>
     — Chudák, tak ti ho viedli ako vola na retiazke…
    </p>
    <p>
     — Lotri!
    </p>
    <p>
     Na odchode Kukura proboval skusovať Baluchov náhľad na Baďurov betonový most.
    </p>
    <p>
     — A si už počul?
    </p>
    <p>
     — Čo?
    </p>
    <p>
     — Voda vzala most. A Baďura už špekuluje, že postaví betonový… Ale nebude ho stavať!
         Prisámbohu, nebude!
    </p>
    <p>
     Most bol Baluchovi vecou príliš vzdialenou. Nezaujímal ho. A nezaujímal ho ani Baďura.
    </p>
    <p>
     Hodil rukou, vstal a zatáral sa pod kôlňu. Sadol si na klát, hlavu sklonil do
         mozoľnatých dlaní, z víru myšlienok v rukách ostala iba jedna. Baluch zmeral ju pohŕdavým
         pohľadom a akosi proti vlastnej vôli povedal nahlas: Prekliata Amerika!
    </p>
    <p>
    </p>
   </div>
   <div type="chapter">
    <head>
     15
    </head>
    <p>
    </p>
    <p>
    </p>
    <p>
     Zo svetobežných mládencov v dedine ostal iba Štefan Boňko. Ostatní už na poľských
         hraniciach čakali na veľkodušného sprievodcu.
    </p>
    <p>
     Štefan zaplakal nad druhom, odprevadil ho na cmiter a na jeho hrob hodil i hrudu zeme. S
         vŕška prezrel si letmo medzi stromami skrytú dedinu, lebo čosi mu našepkávalo, že pred
         odchodom do Ameriky dobre sa treba rozlúčiť nielen s ľuďmi, ale i s vecami a so všetkým, čo
         prirástlo k srdcu.
    </p>
    <p>
     Ťažko odchádzal z cmitera.
    </p>
    <p>
     Kňaz nad otvoreným hrobom rozprával o rozdieloch medzi človekom a zvieraťom. Jeho
         zvonivý hlas pozvoľna menil sa na tvrdú žulovú reč. Človek je korunou všetkého tvorstva,
         rozprával farár Kropáč. Je stvorený na obraz boží. Má slobodnú vôľu. Za svoje skutky je
         zodpovedný Bohu, bližným a sebe. Bohu predovšetkým. Život je rovná cesta a križovatky.
         Križovatky sú nebezpečné, na nich mnohí zablúdia a rútia sa ľahkomyseľne do skazy. Vy slepo
         idete na tieto križovatky, — roztváral Kropáč ruky do široka, kliesnite si cestu do
         zakliateho bludišťa. Modlíte sa: Nezabiješ! — a ktorýsi z vás zabil… Prelievali ste vlastnú
         krv! Prečo? Akým právom? Život človeku dal Boh, len on má naň právo. Kto sa proti tomuto
         príkazu prehreší, šliape po obraze božom… Kto zavraždí bližného, zabije v sebe človeka,
         stane sa zvieraťom.
    </p>
    <p>
     Takto rozprával Kropáč. Štefanovi Boňkovi hučalo v ušiach. Nebol vinný, a jednako si
         bral tvrdé slová k srdcu akosi veľmi precitlivele. Až sa mu v očiach zahmlilo.
    </p>
    <p>
     Na cmiteri pribudol nový, biely kríž. Na ostatné už padlo trochu rosy, dažďa, tepla i
         zimy. Gregorov bol nový. Najmladší brat v podivnej veľkej rodine. Zpod zeme predieral sa na
         svet už len utýraný, bolestný ston.
    </p>
    <p>
     Ten tajomný ston Štefana Boňku poplietol ešte väčšmi ako pohrebná reč. Chytro odišiel.
         Hučalo mu v ušiach, ako vyzváňanie na poplach. Zamyslel sa i nad Amerikou. Nebolo mu ani
         ostať, ani ísť. Gregor mu iste odpustí, že nezradí tých, čo ho zajtra večer budú čakať na
         ceste do sveta. Zaťal päste, tak sa vraj človek zdrží plaču. Sbehol dolu vŕškom domov,
         schytil pripravený kufor a ponáhľal sa na hradskú.
    </p>
    <p>
     Gregorovho vraha by bol rozmliaždil, tak sa na neho hneval. Dobre to povedal pán farár:
         Kto zavraždí človeka, zabije v sebe človeka! Stane sa zvieraťom. Takého netreba ľutovať.
    </p>
    <p>
     Medzitým i hrobár, Serapin Hanušin, keď upravil hrob, privrel vrátka, a prelamujúc sa so
         strany na stranu, prišiel k zastávke autobusov, aby synovcovi pred odchodom do Ameriky
         podal aspoň ťažkú ruku.
    </p>
    <p>
     Tak chytro sa menily obrazy v Šarišskom.
    </p>
    <p>
     Pred chvíľou lúčili sa ľudia s mŕtvym, teraz príbuzní živému idú povedať s Bohom.
         Prišiel otec, mater, susedia, krstný otec, prišiel i ujček Hanušin. Všetci mlčali dojatí
         chvíľou, on jediný sa nezdržal. I pri pohrebe myslel viacej na Štefana ako na Gregora.
    </p>
    <p>
     — Vidíte, vidíte, — pokyvoval šedivou hlavou, — ako je to na tomto svete. Odchádzate mi,
         pomaly viacej vás bude v cudzine, ako doma. Ba ozaj, kto vie, či vám tam aspoň poriadny
         hrob vykopú? Keď už žiť nechcete doma, príďte sem aspoň umrieť. Viete, zakaždým, keď
         odprevádzame dakoho do tej Ameriky, tak mi je, ako na pohrebe. Iba pán farár chybuje, iba
         on, aby zaspieval Circumdederunt me… Tak si spomínam i na toho Fedora Kušníra. Minule mi ho
         Blašková spomínala… Chlap-hora… Stratil sa… Kde je? Ani nevieš, kde by si mu na
         Všechsvätých na hrobe sviečku zapálil…
    </p>
    <p>
     Hrobár uvažoval, ostatní zbožne prikyvovali. Oka s neho nespustili. Jeho vysoká postava,
         kostnatá tvár s pokrivenými okuliarmi na nose, šedivé vlasy, rozšafné posunky vpíjaly sa
         ľuďom do očí. Azda by aj povedali priliehavé slovo, ale prirachotil autobus, Štefanovi už
         nebolo pomoci. Pobozkal otca a mater, ostatným podal ruku a roztržite vstúpil do autobusu,
         aby ho odviezol do ďalekého neznáma.
    </p>
    <p>
     Šofér tresol dvermi a mládenec bol v pasci.
    </p>
    <p>
     Štefanovi po troške unikal rodný kraj. Hmlil sa v zarosených očiach. Najprv kapaly domy,
         potom stromy, napokon zmizla i kostolná veža. Cez zaprášený oblok autobusu mihalo sa už len
         zelené pole a mávajúce stromy na obidvoch stranách hradskej.
    </p>
    <p>
     Takýchto pocitov on ešte nikdy nepoznal. Cítil, že mu ktosi prekrajuje srdce.
    </p>
    <p>
     Ktože ho vedel, že odchádzať z domu bolí…
    </p>
    <p>
     Eh, načo majú ľudia srdce?
    </p>
    <p>
     Ale — načo je na svete zlato?! Načo!
    </p>
    <p>
    </p>
   </div>
   <div type="chapter">
    <head>
     16
    </head>
    <p>
    </p>
    <p>
    </p>
    <p>
     Keď sa zem na Gregorovom hrobe trocha uležala, Ondo Baďura vrátil sa k myšlienkam o
         betonovom moste. V dňoch spoločného smútku by nebolo bývalo miestne vešať ľuďom na krk
         ťažké plány. Prv ako sa o veci rozhovorí v dedine, zaniesol svoje myšlienky Sitárovi. Na
         skusy.
    </p>
    <p>
     Raz predpoludním zaklopal na dvere kúrie.
    </p>
    <p>
     Prišiel asi nevhod, Ivan Sitár vítal ho veľmi podráždene. Baďura hneď videl, že
         nepochodí, ale myslel si, próba je nie streľba.
    </p>
    <p>
     — Daj vám Pán Boh dobrý deň… — začal úctive.
    </p>
    <p>
     — Čo zas chcete, vy večný mudrlant? — povedal Sitár miesto odpovedi na pozdrav.
    </p>
    <p>
     — Prišiel som vás, pán Sitár, poprosiť, či by ste nám reku nepomohli a neporadili.
         Viete, ako je. Voda nám vzala most. Vy máte hodne poľa za riekou. Teda musíte mať záujem na
         moste. Prišiel som, či by ste nám nepomohli vybudovať nový.
    </p>
    <p>
     — Mosty nech si stavia obec, — odvrkol Sitár.
    </p>
    <p>
     — I vy ste obec.
    </p>
    <p>
     — Mne dajte pokoj. Mňa do vecí obce nemiešajte. Riešte si ich sami!
    </p>
    <p>
     — Škoda, myslel som, že nám poradíte. Patrilo by sa.
    </p>
    <p>
     — Ja vás mám všetkých po krk! Najmä vás, Baďura!
    </p>
    <p>
     — Stalo sa dačo?
    </p>
    <p>
     Sitár bol mrzutý. Po každej prehýrenej noci bol taký. Alkohol zasvietil mu zavše do
         strateného sveta, s nápojom pil i žiaľ. Ráno, po rozčarovaní, nerád hovoril s ľuďmi, najmä
         so sedliakmi. Roztržite sa prechádzal po izbe.
    </p>
    <p>
     — Keď ste už tu, Baďura, poviem vám to! Žiadam vás veľmi dôrazne, aby ste si držali
         jazyk za zubami! Nestrpím, aby ste o mne rozširovali klebety! Čo sa vy vôbec miešate do
         toho, ako žijem a čo robím?
    </p>
    <p>
     Baďura sa usmial dobrácky.
    </p>
    <p>
     — Pán Sitár, to nie sú klebety. Netajím, povedal som čosi. Ale iba vašim priateľom. A
         poprosil som ich, aby vám to povedali. Ja som to myslel dobre. Povedať vám do očí — ťažko.
         Keby sme boli spolu husi pásli…
    </p>
    <p>
     Najlepšie by bolo bývalo chytiť Baďuru za golier a vyhodiť ho na dvor. Ale Ivan Sitár až
         priveľmi cítil svoju slabosť. Cítil nad sebou rychtárovu prevahu. Bezmocne zatínal zuby,
         hrýzol si pery, a počúval, ako ho obšíva ten ,hlúpy sedliak‘.
    </p>
    <p>
     — Vy, pán Sitár, — pokračoval pevným hlasom Baďura, — žijete medzi nami, ale my o tom
         ani nevieme. Nikdy o nás nezavadíte, nenačrete do našej duše. Pozeráte sa na nás
         opovržlive. Naši ľudia by chceli s vami nažívať, ako sme nažívali s vaším nebohým pánom
         otcom, ale vy bočíte ako cudzí. Náš ste a nechcete patriť medzi nás. Dovoľte mi pripomenúť,
         čo by vám povedal otec, keby žil. Povedal by, že blúdite!
    </p>
    <p>
     Sitár cítil, že ho Baďura kamennými slovami utlčie. Prišla mu vhod spomienka na otca.
    </p>
    <p>
     — Spravil z vás človeka! — nadhodil zlostne.
    </p>
    <p>
     — Váš otec bol dobrý človek. Ja ho i dneska nosím v srdci. Nikdy mu nezabudnem, čo pre
         mňa vykonal. To je nie hanba. Ja som na to pyšný, že ma nazýval kamarátom. Viete, poviem
         vám — —
    </p>
    <p>
     — Nič nechcem počuť!
    </p>
    <p>
     — Len niekoľko slov, pán Sitár. Vy by ste mali vedieť, čo vedel i váš otec. Zo zeme, keď
         je v zlých rukách, rastie nešťastie, kliatba, hriech. Hriech, pán Sitár! Hovorím to, lebo
         milujem zem. A vám chcem dobre. Nuž hútajte o mojich slovách. I o tom moste. Potrebujeme
         ho. A idú byť voľby. Myslel som, ako by bolo dobre, keby ste sa dali zvoliť do obecného
         výboru… Vy máte rozhľad, vedomosti…
    </p>
    <p>
     Vyjavený Sitár spamätal sa až o chvíľu. Bál sa, že ho Baďura svojimi slovami porazí. Po
         sľubnom rozbehu prostoreký rychtár mohol zapliesť do rozhovoru hromadu výčitiek a
         ponaučení. Baďura však prestal hovoriť. Posadil si klobúk na hlavu a odišiel. Len odo dverí
         sa ešte obrátil a pozdravkal. A za dvermi zastal a povedal, že ešte príde, že sa vráti po
         odpoveď. A odišiel.
    </p>
    <p>
     Ale i takto to bolo Sitárovi nemilé. S ním mužne v živote nikto nehovorieval. Ani otec.
         Zo strachu, aby ho neopustil, maznal sa s ním. A žena svoju bolesť radšej dusila v sebe.
         Najnepríjemnejšie bolo, že náhoda nemilému výstupu nastrčila i svedka.
    </p>
    <p>
    </p>
   </div>
   <div type="chapter">
    <head>
     17
    </head>
    <p>
    </p>
    <p>
    </p>
    <p>
     Cez izbu preletela mucha. Zabzučala.
    </p>
    <p>
     Sitárovi v hlave vyrojila sa celá kopa múch. Meravo hľadel do poľa, na úzku hadovitú
         cestičku, po ktorej ťarbavo kráčal plecitý Ondo Baďura. Sohnutý dopredu iste stonal pod
         ťarchou nevyslovených výčitiek. Sitár sa veľmi bál Baďuru. Už roky chodieva za ním,
         ohlušuje ho svojou starostlivosťou a on nemá odvahy povedať mu: Nechoďte!
    </p>
    <p>
     Raz myslel, tak mu to prebehlo umom, že vyháňať z domu Baďuru by bolo to isté, ako
         vyhadzovať zo srdca otcovu pamiatku preto, že ho prikul k pluhu.
    </p>
    <p>
     Baďura sa ani neobzrel.
    </p>
    <p>
     A Samko Krivoš, ktorý počas starostovej návštevy sedel na lenoške prikrytý novinami,
         nevedel čítať v priateľovej duši. Bol príliš krátkozraký. Nepochopil, že Sitár v
         bezradnosti mal chuť rozbehnúť sa do poľa, stať si pred rychtára a spýtať sa ho, prečo ho
         vlastne ustavične prenasleduje, prečo chodí za ním ako príšera, prečo zadrapuje naveky do
         jeho otca. Možno by sa spriatelili. Priateľstvo s Baďurom by ho azda preporodilo. Sitár to
         cítil, nemal odvahy priblížiť sa k človekovi, ktorým dosiaľ, bez príčiny, pohŕdal. Každý
         odmeraný prejav Sitárov bol výbuchom rozvrátenej rovnováhy.
    </p>
    <p>
     — Ale ti dal! — zaposmeškoval Samko, keď ostali dvaja. — Ja by som ho bol jednoducho
         vyhodil. Ty si ho počúval tak zbožne ako kňaza na kazateľnici. Či si nepobadal, že ťa
         prišiel urážať?
    </p>
    <p>
     — Nejeduj ma! — odvrkol Sitár.
    </p>
    <p>
     Krivoš pripálil si rozmarne na cigaretu, a pokračoval:
    </p>
    <p>
     — Pozri, Ivan… Ja som ti už dávno povedal, že tvoje miesto nie je na dedine, ale v
         meste.
    </p>
    <p>
     Sitárovi hnev lial sa do duše ako príval. Mrzute bubnoval prstami po obloku. Krivošove
         slová nehodily sa do takejto nálady. Boly hrubé, bezohľadné. Ivan chcel byť teraz sám, lebo
         človek máva starosti, s ktorými si najlepšie poradí v samote. Len nemal odvahy vyhnať z
         izby priateľa, s ktorým prehýril noc.
    </p>
    <p>
     Po izbe lenivo sa valil šedivý dym. Tak sa rozvlní i život, ubudne ho, zmizne. Nič nie
         je večné pod slnkom, iba bolesť, lebo za človekom chodí od kolísky až po hrob. Krivoš je
         však prefíkanejší, on sa bolesti vie vyhnúť. On vie, že bolesť vyrastá zo srdca, nuž
         zahodil svoje. A prišiel vytrhávať i Ivanovo. Z dvoch tretín ho už zničil, k ostatnému
         dielu nedajbože sa dostať. Bolo, vari, v pancieri. Ochraňovala ho spomienka na otca. Ale
         Krivoš to nevedel. A už od rokov sa poznali. Sviedla ich kaviareň, víno a karty. Citove
         títo dvaja ľudia nesrástli nikdy; časté stretnutia vytvorily pre nich pre oboch hodne
         spoločných záujmov. Ivan bez uvažovania prijímal všetko, čo priniesol deň, a šomral, keď mu
         dakedy žena nesmelo vyhodila na oči, že priateľov sbiera na ulici.
    </p>
    <p>
     — Ivan… Či si ešte neuvažoval o návrate do mesta?
    </p>
    <p>
     Ivan hodil mrzute rukou, odišiel od obloka, sadol si do lenošky naproti Krivošovi a
         svesil hlavu do rúk podopretých na kolenách. Vzdychol. Na perách prischlo mu slovo: Bože…
    </p>
    <p>
     — Máš iba jeden život, sanuj ho! Predaj majetok, daj ho sedliakom. Čakajú naň. Ešte
         naveky putujú do Ameriky za dolármi, aby ťa nimi ako skalami vyhnali zo svojho kruhu.
    </p>
    <p>
     Sitár zdvihol hlavu. Zamyslel sa.
    </p>
    <p>
     — Predať?
    </p>
    <p>
     — Teba otravuje toto prostredie. Cítiš, že sedliaci sú zlí, že by ťa utopili v lyžičke
         vody, lebo oni nestrpia medzi sebou odkundesa a ty si im odkundes… Hovorím ti, hoď im svoj
         majetok pod nohy a pohryzú sa ako besní psi… I sám si to kedysi povedal.
    </p>
    <p>
     Sitár kýval hlavou, že kedysi naozaj bol výbojný, ale hneď hodil rukou, že mu na
         sedliakoch nezáleží.
    </p>
    <p>
     — Ivan, ak predáš, otvoríme si sprostredkovaciu kanceláriu, budeme sa špecializovať na
         samé výnosné veci. Na príklad na vyvážanie ľudí do Ameriky, na vymáhanie licencií, na dobré
         intervencie… Môj Rojkovič vysolil mi nedávno päť tisícoviek za jedinú myšlienku.
    </p>
    <p>
     — Nie! — stonal Sitár.
    </p>
    <p>
     Pozeral pred seba tupo so svesenou hlavou. Cítil, že je chorý a slabý na odporovanie.
         Krivošove slová hučaly mu v hlave čím ďalej tým nepríjemnejšie.
    </p>
    <p>
     — Chceš tu splesnivieť? — dobiedzal ďalej Krivoš veľmi vyčítave. — Do smrti miesiť blato
         na poli? Vláčiť sa po špinavých maštaliach a byť netopierom, čo nie je ani myšou ani
         vtákom?
    </p>
    <p>
     Krivoš, kým hovoril, nalial do kališkov slivovice.
    </p>
    <p>
     — Nalej ešte! — nastavoval Sitár ruku, keď vyprázdnil kalištek. — Nalej do plna! A
         nerozprávaj, lebo ma umučíš.
    </p>
    <p>
     A keď vyprázdnil i druhý pohárik, chcel sa rozplakať. Ako milo je deťom, keď ich
         navštívi žiaľ. Poplačú si, zalejú bolesť, utopia ju a zase je im dobre. Ivan ešte nevedel
         plakať.
    </p>
    <p>
     — Samko, — povedal ostýchavo, — ja ti mám takú nešťastnú povahu…
    </p>
    <p>
     Chcel ešte dodať, že je zbabelý slaboch, že sa sám vrhá do skazy, ale radšej to
         preglgol. Krivoš sa mu odrazu akosi znevidel.
    </p>
    <p>
     — Keby som sa ja volal Sitár, s otcovým menom robil by som zázraky. Neboj sa povahy, ona
         sa poddá. Meno tvojho otca je výborná vizitka, speňažme ju…
    </p>
    <p>
     Sitár vyskočil, zrudol.
    </p>
    <p>
     — Šalieš?!
    </p>
    <p>
     Pichlo ho v srdci. Chytil sa zaň. Vydýchol, uľahčilo sa mu. Ale dojem o zlých úmysloch
         Krivošových zapúšťal korene. Sitár dosiaľ nemal príležitosti obhajovať otcovu pamiatku.
         Vstal. Oči mu ovisly na neďalekom cmiteri, potkly sa na otcovom hrobe. Otec! Iní ľudia
         celkom jasne vedia povedať, čo je to otec, jemu často bol záhadou. Skrižoval mu cesty
         života. Ale teraz pri spomienke na neho pookrial. Všetko prišlo nečakane a nezadržateľne.
    </p>
    <p>
     Krivoš pokračoval:
    </p>
    <p>
     — Nešaliem, — rozťahoval ústa. — Ja som ti len to chcel povedať, že ja mám dobrú povahu.
         Keby sme spojili moju povahu s tvojím menom, obom by sa nám dobre vodilo.
    </p>
    <p>
     — Strhávaš ma do špiny!
    </p>
    <p>
     — Čo je to — špina? Veľmi abstraktná vec. Postrach chatrných dušičiek. Peniaze nesmrdia.
         A, daj si povedať, dnešná doba má inakšiu morálku. Dobrú morálku. Smelú. Žičí smelým.
    </p>
    <p>
     — Si zlý!
    </p>
    <p>
     — Ako chceš. Chcel som ti pomôcť. Veď sme kamaráti. Moja oddanosť k tebe mi káže — —
    </p>
    <p>
     Nedokončil. V izbe bolo už príliš dusno a napochytre nenašiel vhodného slova. Napnul
         myseľ, očami zmeriaval si Sitára. Ako keby tá chýbajúca myšlienka sedela na jeho tvári. Ale
         Ivan blúdil kdesi veľmi ďaleko. Bol hádam na návšteve u svojich mladých rokov, možno
         prechádzal sa s otcom po poli, možno Baďuru hľadal. Kto vie. Krivoš sa odvrátil, keď
         postriehol, že si Ivan prikrýva oči a prstami stiera s nich teplú vlahu.
    </p>
    <p>
     — Ľahni si, duša moja, — vstal o chvíľu. — Si ustatý. Pri najbližšej príležitosti, ak
         chceš, zajtra večer, dokončíme tento dôležitý rozhovor. Mám smelé plány. V novom prostredí
         ožiješ. Uvidíš. Servus…
    </p>
    <p>
     Odišiel.
    </p>
    <p>
     Od dvoch rokov po prvé nevyprevadil Sitár Krivoša na hradskú. Ale Samo to ani nezbadal.
         Na ceste udrela mu zlosť do hlavy, zahundral si: Ale náturu má tuhú, sedliacku! Čert aby ho
         vzal. Volil som ísť medzi kartárov, aspoň by som si bol dačo zarobil… Ešte sa potrápim, kým
         ho zachránim a odvediem z tejto špinavej dediny…
    </p>
    <p>
     Zakurbľoval a posadil sa na motorku.
    </p>
    <p>
    </p>
   </div>
   <div type="chapter">
    <head>
     18
    </head>
    <p>
    </p>
    <p>
    </p>
    <p>
     — Zlý človek, zlý človek… — hútal Ivan doma na lenoške. — Utrápil by ma. Pre neho som
         premárnil noc v hnusnej putike, fuj…
    </p>
    <p>
     S poľa vábivo volalo sto milých úsmevov voňavého dňa a teplý vánok otvoreným oblokom
         vpašoval mu do duše zvonivú hudbu hlasov dozrievajúceho obilia. Usínal. Nedbal by usnúť na
         večnosť. V ľahkom spánku zdalo sa mu, že s cmitera prišiel ho utíšiť nebohý otec. Stál pri
         ňom, hladil ho po vlasoch, a hovoril mu:
    </p>
    <p>
     — Keby si sa, syn môj, pripútal k dedine, keby si zapustil korene, našiel by si radosť,
         po ktorej túžiš. Pochopil by si rozkoš, ktorou človeka občerstvuje robota. Pozri sa
         sedliakom do očí. Oni hrdlačia, na rukách majú mozole, v duši pieseň blaha. Od pondelka do
         soboty tvrdnú pri robote, a keď príde nedeľa, do srdca vkradne sa im boží mier, lebo cítia,
         že Pán Boh prišiel k nim na návštevu…
    </p>
    <p>
     Utíšený milým snom Ivan Sitár pocítil potrebu navštíviť otcov hrob. Od pohrebu nebol pri
         ňom. Len raz. Na Všechsvätých.
    </p>
    <p>
     Najkratšia cesta na cmiter viedla cez pole. Tou šiel. Tade kráčal pred chvíľou i Baďura.
         Spomenul si na to, videl i šľaky jeho krokov. Pole bolo krásne. Nad hlavou vznášali sa
         nezbední vtáci, vyspevovali si. Sitár, ako kráčal, cítil, že za každým krokom mu je ľahšie
         na duši. Bol spokojnejší. Cítil v blízkosti i dopoludňajšieho návštevníka. Náhle si
         pomyslel, že mu krivdil, keď ho tak odmerane odbíjal.
    </p>
    <p>
     Bol už blízko cmitera.
    </p>
    <p>
     — Pozdrav Pán Boh! Do poľa?
    </p>
    <p>
     Sitár trhol telom. Pred ním stál Baďura.
    </p>
    <p>
     — Do poľa, — vyšmyklo sa Sitárovi z úst medzi dvoma celkom inými myšlienkami. — A vy?
    </p>
    <p>
     — I ja som bol. Divé svine rozrývajú role. Musíme dačo urobiť. Poviem Homovi,
         pytliakovi. Ale akosi ho už prestala hora zaujímať. Keď sa vrátil z Ameriky, nebol by dbal
         zapustiť v nej korene.
    </p>
    <p>
     — Horký prestala zaujímať! Mne už dvoch srncov odstrelil. Nedajbože ho prichytiť,
         naničhodníka!
    </p>
    <p>
     — On je už taký človek… Ale dobrý. Srdce má z masla.
    </p>
    <p>
     Kráčali po kúsku cestičky bez slova. Keď skončili rozhovor o pytlačení, žiadalo sa
         preniesť reč na iné pole. Baďura sa už i chcel chopiť úvahy o moste, ale nevedel, či znovu
         nepodráždi Sitára, radšej mlčal. Ale bolo mu ľúto každej chvíle, tu v poli, kde sú celkom
         sami, mohli by sa z duše vyrozprávať. Nebolo by zlé, využiť príležitosť a pritlačiť Sitára.
         Tu by nemal možnosti ujsť pred tvrdým slovom.
    </p>
    <p>
     Sitár ho predbehol.
    </p>
    <p>
     — Boli ste dnes u mňa…
    </p>
    <p>
     — Mali ste zlú vôľu. To sa stáva. I ja bývam dakedy mrzutý. Nič si z toho nerobte.
    </p>
    <p>
     Sitár čakal, že Baďura obnoví rozhovor o moste. Ale i Baďura čakal. Zas išli chvíľu bez
         slova.
    </p>
    <p>
     — Chcel som vám povedať… Pán rychtár…
    </p>
    <p>
     Roztržite lapal klásky, hladil ich. Svety sa v ňom lámaly. I ujsť by rád, i hovoriť sa
         mu chcelo. Cítil, že vedľa neho stojí otec, díva sa mu do očí a povzbudzuje ho. Tak
         vychodilo, že treba rozbiť predsudky. Trocha sa i namáhal. Baďurovmu pohľadu nevedel
         uniknúť. A, vari, ani nechcel.
    </p>
    <p>
     — Baďura, podajte mi ruku! — povedal po chvíli.
    </p>
    <p>
     Tento hlas znel akosi neivanovsky. Teplo, srdečne. Baďurovi sa marilo, že počuje slová
         nebohého Sitára. Spomenul si na dávnu prechádzku poľom, keď ho starý pán povzbudzoval na
         cestu do Ameriky. Vtedy obidvaja bez vyznávania utvrdili sa v láske. Nehovorili o nej, ale
         vždycky sa mali radi. Ako rodní bratia.
    </p>
    <p>
     Stisli si pravice. Potom bez slova šli — ako by ushovorení na cmiter, postáli pri hrobe
         Ivanovho otca, vyčkali, kým zvonár dokončil poludňajšie zvonenie na Anjel Pána a zase bez
         slova zahli k dedine.
    </p>
    <p>
     Až pred obecným domom podotkol Baďura:
    </p>
    <p>
     — Váš otec bol veľmi dobrý človek…
    </p>
    <p>
     Sitár prikývol.
    </p>
    <p>
     — Už to viem. Ďakujem vám, Baďura…
    </p>
    <p>
    </p>
   </div>
   <div type="chapter">
    <head>
     19
    </head>
    <p>
    </p>
    <p>
    </p>
    <p>
     Doma Sitár poobzeral sa po dvore. Pri sypanci pristavil čeľadníka, Martina Matiaška,
         vypytoval sa ho na robotu, na zdravie a na niekoľko iných nezvyklých vecí. Chudák Matiaško
         pozeral vyjavene za mladým pánom, hlavou krútil a myslel si, že by žene mohol i dušu
         vyhriakať na dlaň, neuverí, ako milo sa s ním jeho pán shováral. Lebo Sitár so služobníkmi
         nikdy neviedol zbytočné reči, nikdy nemal pre nich vľúdneho slova, ak nemusel, ani sa im
         neprihovoril. Radšej ich hrešil, hromžil, že sú leniví, že ho okrádajú, že ich povyhadzuje
         a podobne.
    </p>
    <p>
     V izbe mlčky sadol k stolu, počkal, kým mu žena nabrala na tanier polievky, a začal
         obedovať. Žena, Helena, trucovala. Od rána sa mu neprihovorila. Už všelijako probovala na
         neho pôsobiť. Prosbou i plačom. I vyhrážaním. Zastrájala sa vrátiť sa domov k materi. Ale
         bála sa výčitiek nervóznej, chorej matky. Veď sama za ním šalela. Páčila sa jej jeho pekná
         postava, veselá mladosť a pekný hlas. Ivan jej vyznal lásku, a ona bola v siedmom nebi.
         Bola hotová nasledovať ho na kraj sveta. Keď známi varovali neskúsené dievča a jeho rodičov
         pred zhýralým človekom, vysmiala sa im. Láska vraj hory prenáša. Ivan sa po svadbe určite
         premení. Tak súdila. Ale Ivan sa nezmenil. Len sa menil, ako počasie. Raz by si ho
         vybozkal, inokedy zabil. V ostatnom čase už dávnejšie nevystal, i včera šiel do mesta s
         hlasným zdôrazňovaním, že sa vráti pred západom slnka. A prišiel — po svitaní. S Krivošom.
    </p>
    <p>
     — Helenka, nehnevaj sa… — proboval Ivan nadviazať rozhovor.
    </p>
    <p>
     Helena tvrdosťou hlasu naznačovala, že nie je ochotná odpustiť Ivanov hriešok. Nechcela
         byť malicherná, mala porozumenie i pre bohémstvo, pre rozpustilosť, ale tu treba ratovať
         človeka padajúceho do zbahnelej priepasti.
    </p>
    <p>
     — Či to nikdy neskoncuješ s tými ľuďmi? Na sedliakov hromžíš, že sú niktoši a ty si
         stokrát horší.
    </p>
    <p>
     — Prosím ťa, Helena…
    </p>
    <p>
     — Mňa nemáš za nič! Odídeš si, mňa tu necháš celú noc bez ochrany… Hlavná vec, že máš
         kamarátov! Takých Samkov Krivošov! Podvodníkov! Už je ho plná dedina, pletú ho i do aféry s
         tými mládencami, čo ušli do Ameriky.
    </p>
    <p>
     Zahanbený Ivan sklopil oči.
    </p>
    <p>
     — Čo na tom človeku nachodíš?
    </p>
    <p>
     Ivan vstal. Stal si za Helenu. Pohladil ju po vlasoch. Ale ona sa odvrátila.
    </p>
    <p>
     — Odpovedz radšej! — odvrkla zlostne.
    </p>
    <p>
     — S Krivošom som skončil.
    </p>
    <p>
     — Pred chvíľou ste ešte spolu popíjali.
    </p>
    <p>
     — Naposledy.
    </p>
    <p>
     — Už stokrát si povedal…
    </p>
    <p>
     — Ver mi, Helenka! Našiel som si nového kamaráta.
    </p>
    <p>
     — Nového kamaráta! — opakovala Helena s posmeškom. — Ivan, mne už nervy vypovedávajú
         službu. Už tri razy si ma uprosil ostať pripravenú na odchod. Ale ďalej už nevládzem.
    </p>
    <p>
     Helena sa rozplakala. Ľútosť premohla vzdor. Takáto, Ivan to vedel, bola už
         prístupnejšia. Prisadol si k nej, bozkal jej ruku. Pokorený a zahanbený nebol by dbal
         prepadnúť sa pod zem.
    </p>
    <p>
     — Odpusť, Helenka… Nechcel som ťa zarmútiť. Môj nový kamarát ti iste bude po vôli.
         Pozval som ho, príde v nedeľu popoludní na návštevu.
    </p>
    <p>
     — Kto je to?
    </p>
    <p>
     — Rychtár Baďura.
    </p>
    <p>
     — Čo? Veď si mu nikdy nevedel prísť na meno. Ty sa posmievaš, Ivan!
    </p>
    <p>
     — Nie. On sám mi ponúkol priateľstvo. Už od dávna chodí za mnou. Naveky sa odvoláva na
         otcovu pamiatku. Ja som uznal, a… No nehnevaj sa…
    </p>
    <p>
     Znelo to neuveriteľne. Ale Helena v mužovom hlase pobadala ozvenu opravdivosti, i silila
         sa nepochybovať o počutom. Baďuru mala rada. Vážila si ho. Často sa s ním radila o Ivanovi.
         Vedela, že Baďura je jediný človek, ktorý by vedel jej muža premiesiť. Často nadhadzovala
         potrebu priblížiť sa k dedine. Ale medzi Ivanom a dedinou bola priepasť.
    </p>
    <p>
     — A Krivoš?
    </p>
    <p>
     Ivan sa usmial, objal Helenu, ani sa nebránila.
    </p>
    <p>
     — Krivoš? — povedal potom, — Krivoš pre mňa už neexistuje! Kiež by dakde krky polámal,
         aby mi viacej neprišiel do cesty!
    </p>
    <p>
     Obed u Sitárov sa skončil slávnostne. Rozladení manželia si umienili, že si už nikdy
         nebudú strpčovať život.
    </p>
    <p>
    </p>
   </div>
   <div type="chapter">
    <head>
     20
    </head>
    <p>
    </p>
    <p>
    </p>
    <p>
     Za dedinou Krivoš motorkou bezmála vrazil do širokého Kukurovho povozu. Bol zaujatý
         hromžením na Sitárovu nerozhodnosť, na nezdar zájazdu do Šarišského a pre hukot motoru
         nepočul neomalené výkriky napaprčeného gazdu, ktorý držiac splašené kone, nabádal uhnúť. V
         poslednej chvíli Krivoš horko-ťažko zahamoval, motocykel stočil k priekope, ale naletel na
         hromadu kamenia a prevrhol sa.
    </p>
    <p>
     — Sto striel vám do duše! Po ktorej strane sa chodí? — kričal Krivoš, narovnávajúc nohy
         ešte ležačky. — Nepoznáte predpisy?
    </p>
    <p>
     — Ja predpisy poznám, ale život je viac ako predpisy. Vyhýbal som sa, ale tento Sivko je
         pochabý a takých čertovských vynálezov, ako sú kadejaké motory, sa bojí… A veď som kričal.
         Či ste nepočuli?
    </p>
    <p>
     Samko Krivoš si neublížil veľmi. Prestal nadávať, oprášil sa a zamrmlal: „Len keď sa nič
         nestalo.“ Chcel ešte dodať, že sa ponáhľa, že bol v Šarišskom u Papcuna a u Marcinku,
         ktorému syna ratuje. Zo stretnutia s Kukurom nemal veľa radosti. Kukura naopak. Pomáhal
         dvíhať prevalený motocykel a začal:
    </p>
    <p>
     — Ako je to s tými našimi deťmi, pán Krivoš? Už tri týždne, čo odišli z domu a ešte
         vždycky niet po nich slychu. Čo je to za človeka ten Rojkovič? Jankovi som prikazoval písať
         z prístavu a nepíše…
    </p>
    <p>
     — Veď napíše, napíše… — vykrúcal Krivoš.
    </p>
    <p>
     Kukura nedôverčivo pokrútil hlavou, pokračoval:
    </p>
    <p>
     — Stará bola včera v meste, počula, že teraz kadejakí podvodníci vyberajú od hlúpych
         ľudí peniaze, sľúbia im robotu v Amerike a potom i s peniazmi ufŕknu… Tak som si pomyslel,
         či to reku i ten Rojkovič… I starý Boňko vás chce navštíviť.
    </p>
    <p>
     — Ku mne v tej veci nech nikto nechodí.
    </p>
    <p>
     — Veď ste nám ho vy poradili.
    </p>
    <p>
     — Poslal som ho do Šarišského na odporúčanie istého poslanca. Ja toho človeka ani
         nepoznám. Ani predtým, ani potom som ho nevidel. Iba to viem, čo i mne povedali. Vraj
         poriadny človek.
    </p>
    <p>
     — Nuž takto je to… Vtedy ste…
    </p>
    <p>
     Kukura zahvízdal. Jasnilo sa mu v hlave.
    </p>
    <p>
     — No, no, no, nestrachujte sa. Dôverujte Rojkovičovi. Keď ste dosiaľ čakali, vydržte
         ešte niekoľko dní. Janko vám určite napíše. Ak nie z Európy, tak z Ameriky. Možno, nemá
         času. I to je možné, že im Rojkovič zakázal písať z Európy. Azda by im uškodilo. Šli bez
         pasu…
    </p>
    <p>
     Matej Kukura umienil si o tomto rozhovore doma sa ani nezmieniť, hoci ho mal plnú hlavu.
         Prichádzal k presvedčeniu, že syna ľahkomyseľne sveril osudu, keď mu dovolil ísť do sveta s
         neprezretým človekom. Krivoš vtedy inakšie hovoril. Rojkoviča chválil, ruku kládol zaňho do
         ohňa.
    </p>
    <p>
     Mesiac všeličo zmení. Zatemní i rozum.
    </p>
    <p>
     Ale Matej Kukura mal dobrú pamäť, i po týždňoch by bol prisahal na každé Krivošovo
         slovo. Mnel, že ten človek teraz náročky hovorí každú chvíľu ináč, aby smiešal pravdu s
         nepravdou a tak poplietol hlúpych sedliakov.
    </p>
    <p>
     Kukura spomenul si i na to, ako bol Krivoš sľúbil, že nahovorí četníkov, aby nepátrali
         po Petrovi Bramuškovi, Andrejovi Lopušnom, Imrovi Šurínovi, Štefanovi Boňkovi, Michalovi
         Hrabkovi a po jeho Jankovi, ale nenahovoril ich, lebo každý deň ňuchajú, hoci dobre vedia,
         že Gregora tí chlapci nemohli zavraždiť, lebo z dediny odišli ešte vtedy, keď Gregor žil.
         Neuschl si síce počínal opatrne, nepovedal nič určitého, ale človek by musel byť hlúpy,
         keby pri takom záujme nepostriehol — zámer.
    </p>
    <p>
    </p>
   </div>
   <div type="chapter">
    <head>
     21
    </head>
    <p>
    </p>
    <p>
    </p>
    <p>
     Nadišiel čas pripraviť a pozarovnávať hrady na pevné kamenné múry nového domu. Matej na
         stavbu sám dozeral, čo mohol i spravil. Zameriaval, naprával, radil. Robotníkov na dvore
         trpel iba ako nutné zlo.
    </p>
    <p>
     Po rozhovore s Krivošom Kukura preklínal všetko, čo mu prišlo do cesty. Kone pristavil
         na dvore, zadíval sa na stavbu, potom si odpľul a taký rozpálený šiel do komory po topor.
    </p>
    <p>
     — Dorúbal by som ho, podliaka, — frflal a voslep rúbal do svetlého mäkkého dreva hrád.
    </p>
    <p>
     Pri robote pomaly prešla ho zlosť. Ale zatrpklosť ostala mu pri nohách. Sedela tam i
         vtedy, keď zpred domu kričal Peter Papcun do dvora:
    </p>
    <p>
     — Matej, si doma?
    </p>
    <p>
     Kukura sa robil, ako keby nepočul, hoci chcel povedať: Aký si chumaj. Veď vidíš, že som
         doma!
    </p>
    <p>
     — Matej, há… Počuješ?
    </p>
    <p>
     Peter Papcun sadol si na okresanú hradu a čakal.
    </p>
    <p>
     — Matej…
    </p>
    <p>
     — Čo chceš?
    </p>
    <p>
     — Ja ti už len tak chodím po dedine ako bez rozumu. S dievčaťom si neviem dať rady.
    </p>
    <p>
     — Počul som čosi.
    </p>
    <p>
     — Kríž…
    </p>
    <p>
     — Načo si to tak berie do hlavy?
    </p>
    <p>
     Papcun, keby bol videl Kukurovi do duše, iste by ho bol prichytil pri neúprimnosti.
         Mohol sa ho spýtať: A ty prečo sa nafukuješ pre synovo mlčanie? Preglgol horkosť. Papcunovi
         prichodilo zúfať. Už by sa i slamky chytil. Ako ten, čo sa topí.
    </p>
    <p>
     — Strach, strach je to…
    </p>
    <p>
     — Najlepšie zapľuť na celý svet.
    </p>
    <p>
     — A tvoj syn? — osmelil sa Papcun, prekladajúc v ústach jazykom slamku, čo strhol cestou
         kdesi s plota. — Kde ti je syn, Matej?
    </p>
    <p>
     — Tak viem, ako ty. Nepíše.
    </p>
    <p>
     — Ach, ach… Ani ostatní nepíšu. Už som bol i u Bramušku, i u Lopušného, i u Šurína… i…
    </p>
    <p>
     — Matej, ty ma azda nepochopíš, ale poviem ti, ako je. Dieťa mi ide skapať od žiaľu. Aký
         by som bol otec, keby som ho neratoval? Durný čosi nadhodil v krčme, že Gregora nezaklal
         Fedor. Že by vraj tým Amerikánom bolo treba rozviazať jazyk. Tí by vraj vedeli povedať, kto
         ho zabil. Ani mi je veriť, ani neveriť, ale keby si mi tak povedal adresu svojho syna,
         napísal by som mu. Veď sme ľudia. A viem, keby chcel, pomohol by vysvetliť. Ako je to, že
         nepíše?
    </p>
    <p>
     Kukura pokrčil plecami. Len tak. Bodaj by bolo. A mlčal. Dlho. V mysli spočítal dni,
         koľko ich minulo od synovho odchodu, hádal, kde asi môže byť, a až potom, keď si i vzdychom
         uľahčil, začal studeným hlasom:
    </p>
    <p>
     — Môj Jano nevie o ničom.
    </p>
    <p>
     — A ak?
    </p>
    <p>
     — Počuj. Požuj slová. Dačo dakde dristneš a bude zle. Čo si ty len myslíš — podozrievať
         môjho syna?!
    </p>
    <p>
     — Jaj, aký si ty človek… Slovom ani komára nezabiješ. Ja neupodozrievam, Bože uchovaj.
         Ale azda dačo počul.
    </p>
    <p>
     Kukurovi sa pomaly rozležala v hlave príčina Papcunovej návštevy. Počal mu byť
         nepríjemný. Dvoma prstami hladil si nos, pozeral odmerane pred seba, a keď medzitým zbadal,
         že bezradný návštevník nespúšťa s neho oči, spustil drsne:
    </p>
    <p>
     — Že to môžeš povedať takú hlúposť! Či, vari, vrabci vo svete nečvirikajú o inom, iba o
         Gregorovi Koperdanovi? Už na tri hodiny cesty od Šarišského ani pes nevie, že tu žil dakedy
         dáky Koperdan. Tam ľudia majú inakšie starosti. A doma? Mater sa mu už utíšila, pri
         Mačugovi je jej dobre, a hriešnika nech si súd hľadá. Fedora pustia, ak je nevinný. Dievča
         nech sa uspokojí. Čakaj. Ani jeho vlastný otec sa oňho toľko nestará!
    </p>
    <p>
     — Vidieť, že nechápeš moju bolesť. I toť, ženy povedaly čosi…
    </p>
    <p>
     — Nie je všetko pravda, čo baby nacigánia.
    </p>
    <p>
     — Keby si bol v mojej koži, inakšie by si hovoril. No prepáč. Ostaň zdravý.
    </p>
    <p>
     — S Pánom Bohom.
    </p>
    <p>
     Peter Papcun spravil niekoľko krokov, potom zastal. V pomykove ešte raz sa prihovoril
         Kukurovi.
    </p>
    <p>
     — Shováral som sa s pánom Krivošom, — hodil na odchode cez plece. — Čo myslíš o tom
         človeku?
    </p>
    <p>
     Kukura zdvihol oči.
    </p>
    <p>
     — Ani mi ho nepripomínaj, podliaka.
    </p>
    <p>
     Papcun chcel rozpovedať, že dal Krivošovi tisíc korún na kelčíky spojené s vyslobodením
         Fedora, ale Kukura ho tak poplietol, že radšej mlčal. Usúdil, že o Samkovi Krivošovi
         najlepšie bude nehovoriť. Nuž odišiel so svojou bolesťou. Nosil ju na srdci už niekoľko
         dní, navidomoči jej pribúdalo, a nebolo na svete človeka, ktorý by s nej sňal aspoň zamak.
         Jediné povzbudenie — Krivošov sľub — stroskotalo znenazdania možno na zlomyseľnej, možno na
         pravdivej Matejovej poznámke. Ináče Papcunovi na Kukurovi nezáležalo, dosť oštary mal so
         svojou Hančou.
    </p>
    <p>
    </p>
   </div>
   <div type="chapter">
    <head>
     22
    </head>
    <p>
    </p>
    <p>
    </p>
    <p>
     Hanča Papcunovie po zavraždení Gregora Koperdana utiahla sa do tesnej komôrky a usedave
         plakala. Opretá o peľasť postele často si namýšľala, že nosí v srdci všetok žiaľ sveta.
    </p>
    <p>
     Dlhé, nekonečné dni preletovaly ponad jej bôľ ako búrlivá, urážajúca, bičujúca a
         pokorujúca kliatba.
    </p>
    <p>
     Srdce je ukrutný tyran.
    </p>
    <p>
     A osud je bezcitný, zlý.
    </p>
    <p>
     Bezcitní boli parobci, keď zavraždili kamaráta a ešte bezcitnejší četníci, keď zatkli
         Fedora. Hanča neuznávala zákony, čo sputnávajú slobodu človeka. Ak Fedor vraždil, ona i
         sama by ho vedela vytrestať. Ale ona verila, že nevraždil. Poznala ho. Pred zatknutím
         chodieval k nej každý večer. So zápalom objímali obidvaja život, bozkávali svet a láskali
         sa. Mladosť im kvitla v náručí. Nikto im nestál v ceste, Gregor najmenej. Fedorovi
         spomínali Ameriku, smial sa, on vraj má svoju Ameriku doma.
    </p>
    <p>
     V Hančinej komôrke bývalo ako v raji. Teraz je chladno a pusto. Bez lásky mladosť je ako
         púšť. A devätnásť rokov si žiada právo na život. Bez mreží. Hančina bolesť rozrástla sa už
         po celom dome. Ako pieseň. Mater už dávno prestala karhať roztopašnú pochabosť decka a otec
         podivne krčil plecami. Kým videl iba ufňukané dievča, nedbal, ale keď mu k jedlu pridávali
         i nadávky a výčitky, zamyslel sa nad hroziacim osudom. Vyrušovalo ho to z pokojného toku
         života, on nemiloval spletitosť. Pohútal a uznal, že treba dačo robiť. Radili mu vziať
         remeň, tvrdohlavú Hanču zrezať, zbitá vraj prestane myslieť na Fedora. Peter Papcun len
         skrivil tvár a odmietavo pokrútil hlavou. On ani na decko ani na ženu nikdy nesiahol
         remeňom. Keď ho dakedy striasala zlosť, dusil ju v sebe. Mohla mu i žlč puknúť, v dome
         nikdy nepovedal škaredého slova.
    </p>
    <p>
     Materi ženy odporúčaly dcéru zapísať do ruženca, dať za ňu na svätú omšu, pomodliť sa
         pri oltári Panny Márie, učičíkať sladkými slovami, a keď zaspí, kadiť jej nad hlavou voňavé
         zeliny, začítať a iné osvedčené prostriedky.
    </p>
    <p>
     Nič neosožilo.
    </p>
    <p>
     — Už by som si radšej sám sadol do toho háreštu, — nariekal utrápený a usužovaný, — len
         aby bol v dome pokoj.
    </p>
    <p>
     Zdvihol hlavu, pozrel ustarostené na Jozefa Chrástka a dodal:
    </p>
    <p>
     — Poraďte, pán strážmajster… Čo robiť? Hovorte, ak máte srdce…
    </p>
    <p>
     Jozef Chrástek mal dve srdcia. Jedno pre úrad, druhé pre seba. Dosiaľ vedel iba o prvom.
         Pri vyšetrovaní Gregorovho prípadu musel častejšie nazrieť do Hančiných očí, a raz večer,
         keď sám sedel na strážnici, pobadal, že prenasledujú ho čudné city. Bezočivo trhaly jeho
         mládenecký pokoj. Ozývalo sa to druhé, to náročnejšie srdce. Myslel na Gregora, na
         zatknutých mládencov, do všetkého a ustavične sa mu plietla Hanča. Zaháňal ju. Znovu sa
         vracala. Vyplakaná, smutná. Po súcit? Chudina… To nebol súcit! To bolo čosi iného. Jozef
         Chrástek objavil v sebe človeka. Celkom obyčajného človeka, dozretého pre život.
    </p>
    <p>
     Pod zámienkou doplňovať údaje o Fedorovi Marcinkovi Chrástek každý deň zašiel ukradomky
         do Papcunov. Chodil ta i vtedy, keď už nebolo treba. Sám Neuschl ho minule upozornil, aby
         nebol taký horlivý, že bude lepšie o Gregorovi mlčať. Chrástek prisvedčil, že rozumie, ale
         neprestal chodiť do dediny. Vyhľadával Hanču a rozpačite ju tešil.
    </p>
    <p>
     A keď sa vrátil domov, naveky mu bolo divne, myslieval si, že čosi zabudol u Papcunov,
         že bude musieť k nim ísť i zajtra, i pozajtre, i každý deň… Priveľmi tratil nad sebou
         vládu. „Zamiloval som sa…“ — šepkal si opojený sladkou bolesťou. Divne mu bolo.
    </p>
    <p>
     — Poraďte mi, pán Chrástek… — žobronil Papcun pred zadumaným četníkom.
    </p>
    <p>
     — Neviem, neviem vám poradiť.
    </p>
    <p>
     Chcel povedať: „Keby Hanča zabudla na Fedora, mohla by ľúbiť mňa, lebo i ja ju milujem.
         Ja by som jej modré s neba sniesol, bola by šťastná…“
    </p>
    <p>
     Ale nepovedal. Azda by ho vysmiali. Z domu by ho vyhnali. Povedali by, že Fedora k vôli
         sebe odviedol do väzenia. Bol bezradný. Zle sa začal zahrávať so srdcom a srdce ho mučilo,
         trápilo. Nikdy by sa nebol nazdal, že srdce vie tak týrať.
    </p>
    <p>
     Papcun bol ešte biednejší. Kýval hlavou, nechápavo stukal. Meravel ako Chrástek.
         Obidvaja boli úbohí. Lenže Papcun nevedel o Chrástkovej bolesti. On myslel, že to iba
         ľudskosť, súcit, dobré srdce.
    </p>
    <p>
     — Neviete… — vzdychol po chvíli. — A mne srdce puká, keď si pomyslím, aký to môže mať
         koniec. My pri nej i so ženou prídeme o rozum. A vy neviete poradiť…
    </p>
    <p>
     — Probujte k doktorovi…
    </p>
    <p>
     — Srdce doktori nevyliečia. To nie je obyčajná choroba! Hanču by iba Fedor vyliečil.
    </p>
    <p>
     — Ale Fedor…
    </p>
    <p>
     — … vraždil, chcete povedať, však? — dokončil Papcun zatrpknutú Chrástkovu vetu. — Ja
         tomu, darmo, neviem uveriť.
    </p>
    <p>
     — Vy neveríte? — striasol sa Chrástek ofŕsknutý rumeňom rozpakov. — My sme tú vec
         poprevracali so všetkých strán a naveky nám vyšlo, že Gregora Koperdana zavraždil Marcinko,
         Baluch alebo Palenčár. Najviac dôkazov je proti Marcinkovi.
    </p>
    <p>
     — A mne sa všetko tak vidí, že ten mládenec musel do hrobu tak predčasne pre tú
         prekliatu Ameriku!
    </p>
    <p>
     — Akože?
    </p>
    <p>
     — Gregor sa vraj zabožil, že vyzradí tých Amerikánov, ak ho nevezmú do tej fabriky.
         Durný spomínal čosi. Len nevie, od koho to počul. Preto čuší. Nechce svedčiť.
    </p>
    <p>
     Papcun nepovedal nič nového. Chrástek to vedel dávno. Ale veľmi nepríjemne sa cítil, že
         to vie už i Papcun. Vyše týždňa sa strojil hlásiť svojmu veliteľovi, čo počul od Ďura
         Durného o srážke mládencov s Gregorom. Nehlásil. Zo strachu. Papcun pozoroval, že Chrástek
         je nesvoj. Myslel si, že ho azda hryzie svedomie, že odviedol do žalára nevinných ľudí. Ale
         zle hútal. A Chrástek svoje tajomstvo pred ľuďmi zamykal na sedem zámiek. Teraz si
         umieňoval, že pôjde rovno na četnícku stanicu a že sa strasie príťaže, čo ho trápi. V
         očiach krútil sa mu celý svet. Prišlo mu zle, vybehol na dvor nalogať sa vzduchu.
    </p>
    <p>
     Na podstienke nezradky vplietla sa mu do cesty Hanča. Ona ho už vyzerala, musela počuť
         trochu nádejí o svojom Fedorovi.
    </p>
    <p>
     — Hanča…
    </p>
    <p>
     Chcel sa rozhovoriť. V srdci mal plno slov. Boly v ňom veľmi hlboko. Ako v studni.
         Nedajbože dostať ich na svetlo božie. Oh, aký bol úbohý!
    </p>
    <p>
     — Hanča… — šepkal druhý raz.
    </p>
    <p>
     Hanča sa k nemu detinsky pritúlila. Čakala od dobrého četníka niekoľko pekných slov. Ani
         sa jej nezdalo, že je to četník. Prinášal jej naveky potechu vtedy, keď najväčšmi trpela.
         Hovoril s ňou nežne, láskavo. Povzbudzoval ju vytrvať. Vypytoval sa na Fedora a ona
         rozpovedala všetko, čo o ňom vedela. A každý rozhovor končila prosbou, aby napísal pánom do
         mesta, že Fedor je nevinný.
    </p>
    <p>
     — Hanička… — púšťal sa Chrástek do reči, ale keď sa k nemu túlila ako krotký baránok, a
         keď sa znovu začala dopytovať na svojho šuhaja, nevedel hovoriť.
    </p>
    <p>
     Volil sa s ňou nestretnúť.
    </p>
    <p>
     — Vy viete tak pekne písať… Ste spravedlivý človek, napíšte na súd… Len toľko, že je
         nevinný, aby ho pustili domov.
    </p>
    <p>
     I to prišlo vhod.
    </p>
    <p>
     — Napíšem, — povedal, len aby dačo povedal.
    </p>
    <p>
     Bolo mu do zbláznenia. Chytro odišiel. V hlave i cestou hučalo mu o Fedorovi a pred
         očami hmlily sa uplakané Hančine prosby. Hore dedinou štvaly ho tackavé, spité myšlienky.
    </p>
    <p>
     A na chotári sedel tichý, požehnaný večer.
    </p>
    <p>
    </p>
   </div>
   <div type="chapter">
    <head>
     23
    </head>
    <p>
    </p>
    <p>
    </p>
    <p>
     Mohlo byť jedenásť hodín, keď predtucha znenazdania pošepla Papcunovi nakuknúť do
         dcérinej komôrky. Bola prázdna. Utekal na dvor. „Hanča, Hanča, kde si?“ — volal zúfale,
         behajúc hore dolu. „Hanča…“ — nariekala i mater, šípiac čosi zlého.
    </p>
    <p>
     Hanča stála pri studni vystrojená, vyobliekaná za mladuchu. V ruke stískala modlitebnú
         knižku. Keď ju našli, stála nehybne, tíško otvárala pery.
    </p>
    <p>
     — Nehnevajte sa, videla som v studni Fedora, volal ma, chcela som k nemu…
    </p>
    <p>
     Mater hodila sa jej okolo krku. Bozkávala ju a kŕčovite objímala. Potom zaviedla ju do
         izby. Pri stole rozplakaly sa obidve.
    </p>
    <p>
     Peter Papcun do rána už ani oka nezažmúril. Vystáte muky zlomily ho na duchu. Nešťastie
         kosílilo sa mu okolo hrdla ako štránok, cítil, že ho zadusí, ak sa v krátkom čase nestane
         zázrak.
    </p>
    <p>
     Ráno šiel k četníkom. Po dedine vliekol sa bezradne na ťažkých olovených nohách. „Kukura
         je zlý, podlý človek!“ — myslel si. „Dobre on vie, stará líška, kde mu je syn, len ho
         nechce vyzradiť. Bojí sa pravdy o Koperdanovi… Ale uvidíme, odkiaľ začne posielať doláre!
         Pán Boh vidí všetko, on raz ukáže na vraha… Len aby nebolo neskoro.“
    </p>
    <p>
     Pred strážnicou zastavily ho rozpaky. Na kraji cesty pri priekope stál ako kamenná
         socha.
    </p>
    <p>
     — Načo ta vlastne idem? — hútal. — Keby chceli, už dávno nám mohli pomôcť. Ešte ma
         vysmejú… Naša rana ich nebolí. Iste už na celú vec zapľuli.
    </p>
    <p>
     Aby zakryl ťažkú bezradnosť, vytiahol z vrecka fajku a zdĺhavo si ju pripaľoval.
         Medzitým uvažoval:
    </p>
    <p>
     — A jednako im musím povedať pravdu! Keby uverili, že Gregora skántrili tí Amerikáni,
         Fedora pustia.
    </p>
    <p>
     Z horiacej zápalky vyšľahlo zaujímavé pokúšanie. Inokedy Petra Papcuna taká pochabosť by
         bola pobúrila, teraz posudzoval ju shovievavo, láskavo. Tak, ako všetko, čo poskytovalo
         nádej a výhľad na Fedorovo vyslobodenie. Myslel si: „I ak je to, čo tvrdí Durný, nepravda,
         nezaškodí držať sa jeho domnienky. Svaliť vinu na Janka Kukurovho alebo na Imra Šurína.
         Obaja sú ďaleko. Četníci nepôjdu za nimi až do Ameriky. Mládenci pobudnú tam s jedno desať
         rokov, za ten čas pamiatku Gregora Koperdana prach celkom zaveje, do dediny prídu, môžbyť,
         noví četníci, a tým už ani na um nezíde rozhrabávať staré hriechy…“
    </p>
    <p>
     Hneď mal i plán.
    </p>
    <p>
     Už sa vracal k svojej chalupe, keď zrazu pribehol za ním Jozef Chrástek. Žiadalo sa mu
         počuť dačo o Hanči. Chytil Papcuna za plece.
    </p>
    <p>
     — Dobré ráno. Ako je s Hančou?
    </p>
    <p>
     Peter Papcun si zťažka vydýchol.
    </p>
    <p>
     — Zle.
    </p>
    <p>
     — Nesmiete zúfať.
    </p>
    <p>
     Papcun nevedel, či četníkovi vyrozprávať nočnú príhodu, či mlčať, ale Chrástek svojím
         smútkom v očiach mu bol veľmi blízky, dôveroval mu. Tobôž, keď povzbudzoval:
    </p>
    <p>
     — Keby Fedora odsúdili, Hanča nájde človeka, ktorý jej ho nahradí…
    </p>
    <p>
     Chrástek bol rád, že sa mu to podarilo takto povedať. Pripravoval sa vyspovedať sa
         Papcunovi. Ale Papcun hodil rukou. Hovoril skoro šeptom:
    </p>
    <p>
     — Dnes v noci sa nám chcela utopiť… Chcela skočiť do studne…
    </p>
    <p>
     Po takejto novine Chrástek už nemohol pokračovať. Náhoda zase mu skrižovala plány s
         odvahou.
    </p>
    <p>
     — Pochabé dievča… Povedzte jej, aby mala rozum!
    </p>
    <p>
     Pozreli si do očí. Obom sa liala krv do mozgu.
    </p>
    <p>
     Chrástek ušiel.
    </p>
    <p>
     Papcun díval sa za ním, začal šípiť, aký záujem má tento četník na jeho dieťati, ale
         znovu ho pošteklilo prichádzajúce pokúšanie. A to bolo dôležitejšie.
    </p>
    <p>
     V spolku si kúpil listový papier. A usmial sa. Veril, že pracuje na dobrej myšlienke.
    </p>
    <p>
    </p>
   </div>
   <div type="chapter">
    <head>
     24
    </head>
    <p>
    </p>
    <p>
    </p>
    <p>
     Záhady okolo Koperdanovho prípadu rástly čoraz nebezpečnejšie. Mŕtvemu mládencovi
         prišli, vari, na pomoc všetci duchovia; prenasledovali zamilovaného četníka, hnali ho do
         skazy.
    </p>
    <p>
     V Chrástkových očiach život sa menil na hlbokú priepasť, do ktorej ho Gregor z neznámeho
         záhrobia strhával za sebou.
    </p>
    <p>
     Nad okrajom svojej skazy Jozef Chrástek často uvažoval o možnostiach úteku z
         nemilosrdného zajatia, ale prenasledovanie chodilo za ním vytrvale ako desiaca tôňa. Logika
         bola tvrdá: Fedorova nevina čoskoro vyjde na javo, pustia ho na slobodu. Keď príde domov,
         odvedie si Hanču k oltáru a potom škoda mu bude dúfať.
    </p>
    <p>
     Fedora treba nechať za mrežami až dotiaľ, kým sa Hanči nestane ľahostajným.
    </p>
    <p>
     Za mrežami? Ale načo? Chrástek neprestáva myslieť na Hanču a ona sa chce vrhnúť do
         studne pre Fedora.
    </p>
    <p>
     Chrástka mohla zachrániť iba otvorená spoveď. Ale on súdil, že bolesť je mrzká choroba,
         ktorú neslobodno vešať svetu na nos, lebo je škodoradostný, posmievačný a zlomyseľný. A
         mlčanie ho bičovalo, spaľovalo mu nemý jazyk. Nepochopené tajomstvo on považoval za vec
         prebodnutého srdca, preto skrýval ho pred ľuďmi ako bojazlivý boháč zlato pred zlodejmi.
    </p>
    <p>
     — Radšej smrť, ako takýto život! — zašepkalo Chrástkovi diabolské pokúšanie. Na podiv,
         bolo mu pri tom neobyčajne dobre. Ani sa len nezachvel, chladno pozeral do očí čudnej
         návštevnici, myšlienke, čo ho volala do smrti.
    </p>
    <p>
     Neskoršie, keď mu krv už nebila tak prudko do hlavy, uvažoval triezvejšie: Načo si brať
         život, keď ani neviem, či by ma naozaj odmietla. Možno neodmietne. A ak odmietne, treba sa
         spriateliť s osudom.
    </p>
    <p>
     Začal si nadávať do hlupákov. Vysilený usnul. Tichý spánok ho osviežil. Ráno, keď išiel
         do služby, umieňoval si, že večer celkom určite vyzná Hanči svoju ľúbosť.
    </p>
    <p>
     Na strážnici Neuschla našiel na podiv veselého. Prvý raz od tej krvavej noci. Škoda, že
         Chrástek nepostriehol, že ho chytajú do pasce.
    </p>
    <p>
     — Kamarát, ja už viem, kto zavraždil Gregora Koperdana!
    </p>
    <p>
     Chrástek zčervenel. Prestrašený, že teraz vyjde na javo i jeho nesvedomitosť, cúvol.
    </p>
    <p>
     — No?
    </p>
    <p>
     Neuschl ukázal na list ležiaci na stole.
    </p>
    <p>
     Na papieri bolo napísané: „Nevinných ľudí neväznite. Fedora Marcinka pošlite domov.
         Gregora zaklali tí Amerikáni!“
    </p>
    <p>
     Keď Chrástek list prečítal, Neuschl sa pochválil, že ho našiel pod bránou.
    </p>
    <p>
     — Robia si z nás bláznov. Kde je podpis?
    </p>
    <p>
     — Podpis? — smial sa Neuschl. — Na podpise nezáleží. Hlavný je obsah. A na tých ľudí ja
         som myslel už dávno, len to ma plietlo, že z dediny ušli deň pred vraždou.
    </p>
    <p>
     Udalosti posledných dní viedly k tomu, že četníci mohli i hlasnejšie hovoriť o
         svetobežných mládencoch v súvislosti so smrťou Gregora Koperdana. Ľudia v Šarišskom dosiaľ
         mlčali ako zarezaní. O vrahovi alebo nevedeli, alebo boli prefíkaní a skrývali známe im
         stopy. Teraz prišlo prekvapenie: Ktosi sa ozval. Z úkrytu. Možno zo strachu, možno z
         pomsty. I to je hodno veľa.
    </p>
    <p>
     Neuschl pokračoval:
    </p>
    <p>
     — O vine tých troch vo vyšetrovacej väzbe nesvedčí vlastne nič a ja som už dávno
         presvedčený o ich nevine. Tí chlapci nevraždili. Ale čo robiť? Či som mohol žiadať, aby ich
         pustili, kým neobjavíme novú niť? Povedali by, že sme hlupáci. Ale sme na správnej stope.
         Áno, viem bezpečne, že Gregora zavraždil Kukura alebo Šurín. Pravdepodobnejší je Šurín,
         lebo s Gregorom zle nažíval. Pôjdeme za nimi. Až do Ameriky.
    </p>
    <p>
     Chrástek stŕpol.
    </p>
    <p>
     — A čo s Fedorom? — vykĺzlo sa mu z úst.
    </p>
    <p>
     — Pošleme ho domov.
    </p>
    <p>
     — Koľko roboty nám dalo, kým sme ho, vlastne, — opravoval sa nemotorne, — kým sme ich
         dostali do basy… Škoda rozrývať vec od začiatku.
    </p>
    <p>
     Z reči a pohybov Neuschlových Chrástek čoraz väčšmi cítil, že mu jeho veliteľ pripravuje
         prekvapenie. Nemusel dlho čakať. Radšej sa chcel ospravedlniť.
    </p>
    <p>
     — Nie mi je dobre… Som chorý…
    </p>
    <p>
     — Viem. Viem, čo ti je. A keď budeš zdravý, pripomeň mi, že som ti vybral zo sumky
         náboje. Teraz choď k doktorovi. A zapamätaj si, že sedliacke dievča patrí sedliakovi. Neber
         Fedorovi, čo je Fedorovo. Najmä teraz nie, keď svoj poklad nemôže brániť.
    </p>
    <p>
     Chrástek bol zahanbený ako pri lži prichytené dieťa. „Odhalený, odhalený…“ — hučalo mu v
         ušiach. Nezdržal sa plaču.
    </p>
    <p>
     — No, no, no… Ja chápem mladosť. Láska je choroba. Práve taká ako osýpky, každý prejde
         cez ňu. Práve preto som mlčal. Myslel som, že je to iba chvíľkový záchvat, že si poradíš so
         sebou sám. Nehnevaj sa. Ak myslíš, že by ti bolo ťažko slúžiť v Šarišskom, napíš si prosbu
         o preloženie.
    </p>
    <p>
     Chrástkovi táto výstraha zdala sa dobrosrdečnou, otcovskou. Spaľovala všetku ťažobu
         okolo srdca. Pozdravil na odchod.
    </p>
    <p>
     — Servus! — lúčil sa s ním jeho veliteľ. — V službe ťa dnes zastúpi Machaj. Choď sa
         vyspať. A zajtra mi povedz, ako si sa rozhodol.
    </p>
    <p>
     Keď Chrástek opustil strážnicu, Neuschl pokrútil hlavou.
    </p>
    <p>
     — Chudák. Chlapci, buďte mu v pätách. Je príliš citlivý, mohol by sa zmárniť. Škoda by
         bolo dobrého šuhaja… A my navštívime Kukuru a Adama Šurína!
    </p>
    <p>
    </p>
   </div>
   <div type="chapter">
    <head>
     25
    </head>
    <p>
    </p>
    <p>
    </p>
    <p>
     Adam Šurín bol už starší človek, rokami hodne k zemi pridusený, nuž nerád púšťal syna do
         Ameriky. On sám zo Šarišského nikdy ani nohy poriadne nevyložil, nemal veľa smyslu pre
         diaľky. Jeho svet sa končil za blízkymi maľovanými horami, kde večer slnko zachodí. Ťažko
         prichádzal na chuť synovým rozmarom. Lebo ísť za zárobkom podľa Adama Šurína bol len
         ľahkomyseľný rozmar. „Ešte to poriadne ani neoperelo“ — krútil hlavou pri prvých synových
         pokušeniach, — „a už vymýšľa také ľahtikárstva! Vidieť, že sa psuje svet…“
    </p>
    <p>
     Keď Imro neprestal dobiedzať, vymyslel si utrápený otec na najcitlivejšej strune
         vyrobený argument: „Umrem, ani na pohreb mi neprídeš… Ja som zostarel, zveľaďoval som, čo
         som zdedil po rodičoch a nikdy som nereptal. A ty? Či sa ti máli?“
    </p>
    <p>
     Keď ani táto reč nepomohla, Adam Šurín vypľul z úst horkú slinu a veľmi tíško povedal
         jediné slovo: „Choď…“ Imro z otcovho pohľadu vtedy mohol vyrozumieť i odhováranie a bolesť,
         ale nechcel. Šiel. Tvrdý a zapálený vnadilom neznámeho sveta.
    </p>
    <p>
     Starého Šurína zrazu prestal zaujímať život. V prvých dňoch po lúčení mal ešte pred
         očami jasnú predstavu synovu, aj črty jeho obličaja. Akosi mu nechybel, no neskoršie v
         skalenom zraku zhmlily sa všetky obrazy minulosti, bezpečne vedel spomínať iba na smutné
         večery, keď vonku pršalo a on pri lampe za stolom trasľavými rukami vyberal z vrecúška
         ošúchané peniaze synovi na cestu. Dalo to hodne roboty spočítať toľko mozoľov; Adam Šurín
         nad každou korunou podumal a hútal o jej histórii. Neraz, keď mal na kôpke skoro celé tri
         tisícky, splietla ho dojímavá spomienka a musel rátať od začiatku.
    </p>
    <p>
     Syn odišiel, otec zmoróznel. Srovnal si všetky účty so životom, otvorený ostal iba
         Imrov. Adam Šurín v lepšej nálade dakedy pohútal o možnosti, že svojimi túžbami privábi
         syna zo sveta, ale potom častejšie uvažoval o smrti, viacej sa modlil a častejšie
         navštevoval kostol. Netúžil po smrti, ale ani na živote nelipol. Zlyhávala mu pamäť. Ani
         pri najlepšej vôli a ani pri veľkej námahe nevládal si pričariť na oči synovu podobu.
    </p>
    <p>
     Stával sa božím človekom. Raz večer až starecky vážne poučoval ženu o svojej poslednej
         vôli, aby vraj vedela, čo spraviť, keby ho nečakane Pán Boh k sebe povolal. Smyslel si, že
         jedného večera si ľahne do postele, zavre oči, umrie…
    </p>
    <p>
     Ale smrť nechodila. Miesto nej prišla do dediny stará Cigánka, vystriehla vhodnú chvíľu,
         zaklopala na dvere a tajnuškársky rozpovedala Adamovi Šurínovi, že prináša list od čerta.
         List od čerta? Hrôza! „Prečítaj mi, Barbora, čo píše…“ chvel sa naľakaný človek na tele.
         „Ja mám skalené oči…“ V liste stálo: „Potrebujem tisíc korún. Ak mi ich nepošleš, dnes v
         noci si prídem po teba. Kotol už vyhrievame…“ V božej bázni vychovaný človek sa stráni
         pekla ako čert svätenej vody. Nuž starý Šurín neváhal. Siahol do ošúchaného vrecka pod
         stružliakom v posteli, opatrne vybral z neho desať stovák, pokrižoval sa a spočítané
         peniaze poslal čertovi po hrbatej Barbore. Nehodno sa s diablom ťahať za prsty, myslel si
         Adam Šurín. Oželel s ťažkým srdcom vydanú tisícku a len Boha prosil, aby už viac nešťastia
         nesosielal na jeho shŕbené plecia.
    </p>
    <p>
     Neminulo od tej udalosti ani desať dní, zaklopali mu na dvere četníci.
    </p>
    <p>
     — Prišli sme vás navštíviť, pán Šurín… — hovorili vo dverách. — Reku — ako žijete, čo
         nového? A — máme akúsi maličkosť.
    </p>
    <p>
     — Nech sa páči ďalej, — povedal Šurín. — Sadnite si. Kto vie, či vám budem vedieť
         poslúžiť. Ja nikde nechodím, s nikým sa neshováram… Nikdy v živote som nemal s četníkmi do
         roboty. Ani sliepke som neublížil.
    </p>
    <p>
     Po takomto úvode ťažko bolo vyrukovať s pravdou. Četníci síce vedeli, že Šurín je
         statočný človek, ale teraz, keď im svoju statočnosť i sám pripomenul, boli v pomykove.
    </p>
    <p>
     — Písal vám už syn z Ameriky?
    </p>
    <p>
     — Nepíše. Zanevrel na nás. Azda preto, že som ho tak nahováral doma ostať. Eh, tie naše
         deti… To vám, vari, ani srdca nemá, tá dnešná mládež…
    </p>
    <p>
     — Hm…
    </p>
    <p>
     — A čo? Prečo chcete vedieť, kde je?
    </p>
    <p>
     — Pred odchodom do Ameriky stratil nôž. Chceli by sme mu ho poslať.
    </p>
    <p>
     — Nôž? — čudoval sa Adam Šurín.
    </p>
    <p>
     Nechápal, prečo by bolo treba stratený nôž za jeho synom posielať až do Ameriky. Ak mu
         bude chybieť, kúpi si nový. Strážmajster Neuschl vybalil z papiera lacný žabikláč. Obracal
         ho v ruke, potom ho ukázal Šurínovi.
    </p>
    <p>
     — Je jeho, však?
    </p>
    <p>
     Adam Šurín pokrčil plecami. Spomínal, namáhal rozum, ešte raz pokrčil plecami, potom
         nesmele nadhodil, že by naozaj mohol byť jeho. Mal taký. V meste na jarmoku si ho kupoval.
         Dodal bezvýrazne:
    </p>
    <p>
     — Nechajte ho tu. Zíde sa nám.
    </p>
    <p>
     — A viete určite, že je Imrov?
    </p>
    <p>
     — Nuž, vari je. Viete, mne už neslúži pamäť ako mladému človeku. To by Imro vedel
         najlepšie povedať.
    </p>
    <p>
     — Hm, hm… Viete, pán Šurín, my si ten nožík necháme na strážnici. A keď vám syn napíše,
         prineste nám jeho adresu.
    </p>
    <p>
     — Dobre, dobre… — prikyvoval Adam Šurín. — Ja, reku, aké vyšetrovanie, a ono vlastne
         nič… Až mráz mi šiel po chrbte, keď ste prišli… No… a pekne sme sa poshovárali. Príďte i
         druhý raz…
    </p>
    <p>
     Četníkov odprevadil pred dom a srdečne sa s nimi rozlúčil. Potom si sadol pod odkvap,
         slniečko ho prehrievalo, bol rád, že mu tak znenazdania pripomenuli dieťa, na ktoré od
         niekoľkých dní nemyslel. Dnes po prvé od jeho odchodu spomínal ho po dobrom. Spomienka
         prebrala Adama Šurína z ľahostajnosti, akosi obnovoval sa mu v pamäti synov obraz. Videl ho
         pred sebou. Bol práve taký, ako pred odchodom, len oči mal trochu tekavé, zapadnuté. Ale
         Adamovi Šurínovi to nevadilo.
    </p>
    <p>
    </p>
   </div>
   <div type="chapter">
    <head>
     26
    </head>
    <p>
    </p>
    <p>
    </p>
    <p>
     Bol už večer, keď Šurínova žena prišla domov od okopávania zemiakov. Motyku oprela o
         stenu, a hybaj rovno do izby.
    </p>
    <p>
     — Že vraj boli u nás četníci! — udychčaná preberala muža zo zasneného zadumania. —
         Počuješ, Adam… Četníci!
    </p>
    <p>
     Adam Šurín lenivo, pomaly zdvihol oči. Neochotne ich odtrhával od príjemných myšlienok.
         Po chvíli prikývol.
    </p>
    <p>
     — Boli.
    </p>
    <p>
     A ďalej myslel na svoje.
    </p>
    <p>
     Zuza o četníkoch počula od Kukuru. Čakal ju na poľnej ceste pri kríži. Už pred hodinou
         šiel skášať medzu, aby zakryl úmyselnosť stretnutia. Kosa nebrala veľmi, v roztržitosti
         vzal nenaklepanú, a zdalo sa mu večnosťou, kým prišla Šurínová. Volať na ňu nechcel,
         neďaleko pracovali ľudia.
    </p>
    <p>
     Keď prišiel k slovu, rozprával: „Zuza, počuj, četníci už zasa strašia. U mňa už dva razy
         boli. Chodia s fígľom. Či vraj neviem Janovu adresu, chcú za ním poslať stratený nožík.
         Bože uchovaj, aby sa Adam zlakomil na taký žabikláč, a povedal, že je Imrov… Čosi počúvam,
         tých troch mládencov idú pustiť na slobodu. Myslia si, že Gregora zaklaly naše deti.
         Najlepšie bude četníkom na všetky otázky odpovedať ako ja: Neviem… Odtajiť všetko! I
         vlastného otca. Opatrnosti nikdy nezbýva…“
    </p>
    <p>
     Kukurova výstraha smieľala Zuzu ako ťažké žarnovy. Prišiel jej na um roztržitý Imrov
         odchod. Nesmysel! Imra nemožno podozrievať z vraždy. Imro nikdy nebol do bitky. A zo
         Šarišského odišiel prvý. Keď si všetko srovnala v mysli, bola znovu spokojná. Nestrachovala
         sa o syna. Sebavedome odmietla podozrievanie četníkov.
    </p>
    <p>
     — Vari si len nemyslia, že Gregora zaklal náš Imro? — zagánila urazená.
    </p>
    <p>
     Kukura pokrčil plecami. Nepovedal viac. Zuzu kývnutím ruky poslal domov, a keď odišla,
         hrabľami shrabal nakosenú trávu. Potom i on išiel domov.
    </p>
    <p>
     Pri kríži Šurínová sa prežehnala. V samote znovu dráždilo ju pokušenie. Nuž bez dychu
         pustila sa chodníkom do dediny, aby čím skorej počula z mužových úst, čo hľadali v ich dome
         četníci a čo im povedal o noži.
    </p>
    <p>
     — Adam, vrav, čo chceli!? — dobiedzala.
    </p>
    <p>
     Adam zasa zdvihol hlavu a po uvážení spokojne povedal utrápenej žene:
    </p>
    <p>
     — V dedine každý, že četníci sú psi, že sú pľuhavci. A dobrí ľudia sú to. Ten Neuschl na
         príklad: taký statočný človek. Páru mu treba pohľadať.
    </p>
    <p>
     — Netáraj! Čo chceli?
    </p>
    <p>
     Adama škrelo, že mu žena tak láme jeho dobrú mienku o četníkoch, nuž rozhorlil sa.
    </p>
    <p>
     — Prišli si pýtať Imrovu adresu. Či vraj nevieme, kde je. Nôž stratil, chcú ho za ním
         poslať.
    </p>
    <p>
     — Pre Kristove rany, nôž!
    </p>
    <p>
     — Nôž, — pritlačil i Adam. — Poznal som ho. Len sa rozpamätaj, stará… Ten, čo na jar
         kúpil v meste na jarmoku.
    </p>
    <p>
     Zuza až zbledla.
    </p>
    <p>
     — A ty si im povedal, že…
    </p>
    <p>
     — Vari im nechám taký šikovný nožík, — skočil jej Adam do reči. — Bol by som somár
         povedať, že nie je Imrov, keď je jeho!
    </p>
    <p>
     — Ty hlúb sprostý!
    </p>
    <p>
     Adam nechápal. Nevedel pochopiť, prečo sa Zuza tak rozčuľuje. Veď sa nič nestalo. I
         pýtal sa podivený:
    </p>
    <p>
     — Vari som chybil?
    </p>
    <p>
     — Múdro si spravil! Múdro! — kričala Zuza.
    </p>
    <p>
     — Čo je? Prečo si taká napaprčená?
    </p>
    <p>
     — Náš Imro nikdy nijaký nôž nestratil!
    </p>
    <p>
     — Jaj, Zuza… Veď som ho poznal.
    </p>
    <p>
     — Čerta rohatého si poznal! Syna si ženieš pod šibenicu!
    </p>
    <p>
     Tresla dvermi, bežala na četnícku stanicu. Hnal ju strach pred blížiacim sa nešťastím.
    </p>
    <p>
    </p>
   </div>
   <div type="chapter">
    <head>
     27
    </head>
    <p>
    </p>
    <p>
    </p>
    <p>
     Bojovná, ako ľvica, keď jej znachora napadnú, pribehla Zuza na strážnicu. Po ceste
         vliekla sa za ňou ozvena zúfalých výkrikov. Tie výkriky i ju samotnú desily. A ľudia,
         zvedavci, dych zastavovali: S rozumu schádza? Na strážnicu vbehla bez klopania, a už vo
         dverách prisahala na všetkých svätých, že jej muž, Adam, je starý somár, že nevie, čo
         povedal, keď o tom nožíku táral dve na tri len preto, lebo sa naň zlakomil.
    </p>
    <p>
     Tu zbadala, že na strážnici niet živej duše. To ju ešte väčšmi splietlo. Zmietaná
         bezradnosťou zdvihla zásteru, utierala si oči. Keď vrzgly dvere, ani nepozrela, že sa to
         tacká Jozef Chrástek, len sa hodila na kolená, prišmýkala sa až k nemu, a tak orodovala.
    </p>
    <p>
     — Prebohavečného, pán strážmajster, nevrhajte do záhuby nevinného človeka! Nedopusťte,
         aby sa stala neprávosť!
    </p>
    <p>
     Chrástek cúvol. On mal dosť vlastnej biedy. Od rána sa prelamoval ako zakliaty. Zabíjal
         v sebe človeka, aby ostal z neho len četník. Pálila ho Neuschlova reč, vážil slová
         predstaveného, odhadoval pravdepodobnosť následkov za vzkypenie mladosti a snažil sa
         dospieť k úsudku, že najlepšie bude, keď zažiada o preloženie. Inde si dá lepší pozor na
         srdce. Prišiel teda so žiadosťou. Na strážnici miesto Neuschla našiel len nariekajúcu
         Šurinovú. Jednostaj bedákala.
    </p>
    <p>
     — Čo vlastne chcete?
    </p>
    <p>
     — Mňa sa mali opýtať!
    </p>
    <p>
     — Čo?
    </p>
    <p>
     — Ukážte mi ten nožík, ja vám poviem, či je Imrov! — revala zúfale.
    </p>
    <p>
     Chrástek vpitý do Zuziných očí nahmatal rukou stoličku, sadol si na ňu.
    </p>
    <p>
     — Pán Chrástek, vy ste spravedlivý človek… Dobrý človek. Máte srdce…
    </p>
    <p>
     — Príďte zajtra.
    </p>
    <p>
     Do zajtra je ďaleko. Kto by prežil noc v takej neistote? Adam, keď povedal, že nožík je
         Imrov, vyniesol vlastne rozsudok nad vlastným deckom. Ale Adam sa mohol mýliť!
    </p>
    <p>
     — Preboha, ukážte mi ten nôž…
    </p>
    <p>
     — Hovorím vám, príďte zajtra.
    </p>
    <p>
     — Smilujte sa, veď som mu matka!
    </p>
    <p>
     Ale Chrástek sa už nechcel miešať do Gregora Koperdana. Bol rád, že z nešťastia aspoň
         zdanlive našiel prijateľné východisko. Nebyť súcitu, bol by býval drsný. Takto usudzoval,
         že bolesť iných ľudí je práve taká ako jeho, a že v bolesti i dobre mienené slovo je
         hojivým liekom.
    </p>
    <p>
     — Choďte domov, gazdiná, — utišoval Šurínovú. — Dnes už nič nespravíte. Ja o tom noži
         ani neviem. Necítil som sa dobre, nebol som celý deň v službe. A — odchádzam zo Šarišského,
         nuž sa nejdem starieť do tých vecí. Pán Neuschl je dobrý človek, navštívte ho zajtra, on
         vám poradí. Choďte pokojne domov, utíšte sa, kto vie, ako sa skoncuje celá tá zamotaná
         história. Možno nie Imro. Musia sa nájsť dôkazy.
    </p>
    <p>
     Chrástek Zuzu neuspokojil. Zo strážnice odchádzala ako smyslov zbavená. A doma, keď
         uzrela muža, pochopila vo chvíli, že mu ten nôž udrel do mozgu.
    </p>
    <p>
     Blížilo sa božie dopustenie. Tvrdo, kruto, neodvratne.
    </p>
    <p>
    </p>
   </div>
   <div type="chapter">
    <head>
     28
    </head>
    <p>
    </p>
    <p>
    </p>
    <p>
     Šarišské okrem Gregora Koperdana malo i inakšie starosti.
    </p>
    <p>
     Až strach bolo počúvať podráždené reči, šírené po dedine o betonovom moste. Matej Kukura
         splňoval slovo. Po nedávnom odmeranom odmietnutí svojej žiadosti nemal pilnejšej roboty,
         ako podpichovať národ a odvracať ho od vymýšľavého rychtára. Huckaním odľahčoval si i pre
         synovo mlčanie. Jedovaté slová hádzal do úrodnej pôdy: častými prekvapeniami vybičovaní
         ľudia bez rozmyslu poddávali sa každému pokušeniu.
    </p>
    <p>
     Kukura Onda Baďuru už od dávna nemal rád, najmä od posledného sostavovania kandidátok do
         okresného výboru. Vtedy Baďura v spolku pred viacerými občanmi rozprával o čistote
         svedomia, o pevnej vôli a o statočnosti. Tvrdil, že človek, ktorý chce pracovať verejne,
         musí mať vôľu z ocele, chrbtovú kosť rovnú a pevnú, a pohľad otvorený, aby z neho každý
         mohol čítať ako z knihy. Kto má svedomie z gumy a naťahuje si ho tak i onak, podľa
         predvídaného úžitku, má podlú dušu. Kukura z ničoho nič tie slová vzal na seba, nadurdil sa
         a roztruboval po dedine, že ho Baďura chce zničiť. Betonový most prišiel teda vhod, Kukura
         nasilu chcel na ňom zlomiť rychtárovi väz.
    </p>
    <p>
     Najprv poobchádzal tých najvernejších: Hudáka, Davidka a Balucha, potom zašiel k
         ochráncom oldomášových zvykov, a všade húdol rovnakú pesničku: Elektrikou nás zadĺžil,
         školu sme nevyplatili, do hradskej zakopal naše krvopotné mozole a teraz chce most stavať.
         Nech stavia za svoje, čert vystačí na toľké prirážky. Alebo nech si chytí mater pokladov,
         aby mu peniaze kotila! Nám nech dá svätý pokoj.
    </p>
    <p>
     A ešte horlivejšie začal búriť, keď raz večer na rychtárskom dvore zazrel Ivana Sitára.
         Kým len Baďura chodil za Sitárom, nehrozilo nijaké nebezpečenstvo, teraz ho bolo všade
         plno. Bože uchovaj, zdôrazňoval Kukura, aby tak spolu začali pliesť korbáč na chudobu.
         Sitár je zloduch. On priviedol do dediny Krivoša, Krivoš priviedol Rojkoviča, a Rojkovič je
         podvodník.
    </p>
    <p>
     — Ľudia, či ste počuli, — chodila po dedine stŕpnutá výstraha, — Baďura sa so Sitárom
         spojil proti nám! Spolu chodia k rieke, zameriavajú, vymýšľajú, ako nám z vrecák peniaze
         vyťahovať!
    </p>
    <p>
     — Poriadnu voš sme si pustili do kožucha. Potrebovali sme takého rychtára? Bodaj by mu
         čerti dušu krížom párali!
    </p>
    <p>
     Pod ťarchou vymýšľanej novoty znenazdania zaprašťaly dávne tradície. A tradícia je
         pevnejšia ako beton. Pokolenia v Šarišskom tradíciami omotané boly tak tuho, ako žitné
         snopy pevne skrútenými povrieslami. Kedykoľvek šiel Baďura k rieke, Kukura za horúca huckal
         opozíciu dediny: Vidíte ho, už zasa vydumuje… Treba nám betonový most? Popri drevených
         chalupách so slamenými strechami sa bude vynímať smiešne. Taká ozruta pod vyschnutou riekou
         celému svetu pripomne sedliaka v krpcoch, súkenných nohaviciach a s cylindrom na hlave pri
         poháňaní kráv zapriahnutých do koča.
    </p>
    <p>
     Ale Ondo Baďura, zažratý do obľúbenej myšlienky, nedal sa pomýliť. Sen rástol mu v duši
         ako láska. Nebránil sa pred Kukurovými útokmi. Gazdovia trochu pošomrú, hútal práve, ale
         časom stíchnu. I s elektrikou bolo tak. Keď sa im všetko rozležalo v hlave, sami prišli:
         „Počúvame, čosi zamýšľaš. Prečo nepovieš? Ak ide o dobrú vec, neskrývaj ju. Mohli by sme
         oprobovať…“
    </p>
    <p>
     Baďura čakal na toto povzbudenie. Najmä teraz. Po včerajšom vzrušení u Šurínov. Ale
         miesto nádeje žena priniesla mu do domu malomocnosť. Nečakane odvážila sa povedať:
    </p>
    <p>
     — Ľudia na teba už zle nedobre, že ich privádzaš na žobrácku palicu…
    </p>
    <p>
     Bolo to v nedeľu. A nedeľa je deň boží. Neslobodno ho zakaľovať mrzutosťami.
    </p>
    <p>
     — Nechaj ich, Hana, — povedal Baďura naoko ľahostajne. — Vyhovoria sa, prestanú. To len
         niektorí…
    </p>
    <p>
     — Vraj ťa už majú po krk.
    </p>
    <p>
     — Noóó…
    </p>
    <p>
     — Že sa spojuješ proti nim s pánmi…
    </p>
    <p>
     — Ej, Hana! I ty?
    </p>
    <p>
     — Ja nič. Len ti vravím…
    </p>
    <p>
     Baďura mávol rukou a nasadil si na nos okuliare. Bolo to, ako keby povedal: Nehovorme o
         tom. Rychtárka už poznala svojho muža. Bez slova si upravila šaty, položila pod pazuchu
         modlitebnú knižku, Nábožné výlevy, a šla na večiereň.
    </p>
    <p>
     — Celú nedeľu mi pokazila! — zašomral Baďura, keď ostal sám. Žena dobre mienenou
         pripomienkou ranila jeho ctibažnosť. Mrzela ho taká reč. Iní rychtári krížom slamy
         nepreložia v prospech obce, on drhne, a majú ho po krk! Zamyslel sa. Až ustal. A zosmutnel.
    </p>
    <p>
     Potom vytiahol zo zásuvky sošúľané plány a rozpočty, chcel v nich nájsť ospravedlnenie
         svojich počinov. Ale oči nevedely sa pokochať v pekných výkresoch, ani číslice ho
         nezaujímaly. Vyšiel na dvor nadýchať sa vzduchu a potešiť sa v nádhere leta.
    </p>
    <p>
     Stred obce klokotal potok. S oboch strán šuchotalo lístie rozrastených vŕb. V záhradke
         pred domom konáristá hruška vydychovala voňavú lahodu. Na strome milovali sa vtáci.
    </p>
    <p>
     Pekný obraz.
    </p>
    <p>
     Dedina v náručí teplej letnej nedele.
    </p>
    <p>
     Vo výške zakrúžil jastrab.
    </p>
    <p>
     A na dvore zaštekal pes. Vrtel chvostom, podvihoval sa na zadné labky. Hlupáčik, myslel
         si, vari, že dočiahne nebeského letáčka. Po záhrade škrekotala znepokojená hydina.
    </p>
    <p>
     Pohľad na dedinu Baďuru uchlácholil, pozorovanie jastraba rozháňalo mu nepokoj duše. Ten
         vták držal sa pevne na jednom mieste, len menší bol zakaždým. Bolo vidieť, ako si vŕta
         cestu do modrého neba.
    </p>
    <p>
     — Dívaš sa na hviezdy? Hehehe…
    </p>
    <p>
     To sa Ďuro Durný smial furtácky s cesty.
    </p>
    <p>
     Jastraba pozvoľna zhltla modrá obloha. Pes zaliezol do búdy, Baďura vyšiel na priedomie.
    </p>
    <p>
     — Sadni si, Ďuro, — ukazoval rychtár na lavičku pod stromom.
    </p>
    <p>
     I on si sadol.
    </p>
    <p>
     — Už som ťa čakal. Chcem ti povedať dôležité veci.
    </p>
    <p>
     — Hej? — zanôtil si uveličený Ďuro. — Teda hovor. Potom ti i ja poviem novinu.
    </p>
    <p>
    </p>
   </div>
   <div type="chapter">
    <head>
     29
    </head>
    <p>
    </p>
    <p>
    </p>
    <p>
     Baďura začal bez úvodu:
    </p>
    <p>
     — Bol u mňa Moskovits.
    </p>
    <p>
     A Durný hneď vedel, o čom bude reč.
    </p>
    <p>
     — Hej? Bol? — pretiahol zdlha, ako keby chcel zanôtiť tiahlu pesničku. Na lavici
         hniezdil sa, bolo mu horúco.
    </p>
    <p>
     — Uvidíš, Ďuro, my ťa budeme musieť vyhodiť zo služby. Do smrti nezmúdrieš.
    </p>
    <p>
     — Ondo, veď nešpásuj. Vari by si si to len nevzal na svedomie, aby boli v dedine
         nezamestnaní…
    </p>
    <p>
     Rychtár sprísnel.
    </p>
    <p>
     — Netáraj! Koľko si mu dlžen?
    </p>
    <p>
     — Ale ja?
    </p>
    <p>
     — On hovorí.
    </p>
    <p>
     — A ty mu veríš? Židovi veríš? — katolík…
    </p>
    <p>
     — Ukazoval písmo. A pravda je len jedna. Pre žida i pre kresťana!
    </p>
    <p>
     Ťažko bolo vymotávať sa do nemilosrdných klieští prištipnutému Durnému. Napnul rozum,
         ako zľahčiť Moskovitsove ponosy, ale nič múdreho nevedel vymyslieť. Len tak prevaľoval
         slová na jazyku.
    </p>
    <p>
     — Ondo! Nie som mu dlžen. Naposledy Borča zaplatila za mňa všetko. Ešte čosi i dopredu.
         Privediem ju, dosvedčí…
    </p>
    <p>
     Natešený, že našiel spôsob na útek, vstal. Čakal len na pokyn.
    </p>
    <p>
     Lenže Baďura ho nepustil. Svraštil čelo a povedal s dôrazom:
    </p>
    <p>
     — Ale písmo neklame.
    </p>
    <p>
     — Písmo azda nie, ale krížiky klamú. Ja sa podpisujem po otcovi, ťahám dva krížiky, a na
         Moskovitsovom písme som videl až tri.
    </p>
    <p>
     — Možno si sa zmýlil a keď si bol opitý, miesto dvoch krížikov si napísal o jeden viac.
    </p>
    <p>
     — Hohó! Čo si ty o mne myslíš? Ja, keď som opitý, nepíšem, ale spievam.
    </p>
    <p>
     — Nevykrúcaj, Ďuro…
    </p>
    <p>
     Ďuro pokorne svesil hlavu.
    </p>
    <p>
     — Nuž nech je, ako ty hovoríš. Ale povedz, načo to robí hriechy pre takú pletku? Veď
         ešte neumieram. Ani do Ameriky neutekám!
    </p>
    <p>
     Na vŕbach pri potoku čvirikali vrabci. Rychtár ich chvíľu počúval, odvrátil sluch od
         Ďurových slov, a Ďuro, aby dáko zahovoril, pokračoval celkom vymeneným hlasom:
    </p>
    <p>
     — Či si už počul, Ondo?
    </p>
    <p>
     — Čo?
    </p>
    <p>
     — V noci notárovi strhli anténu.
    </p>
    <p>
     — Ba ešte čo! Kto?
    </p>
    <p>
     — Neviem. Ale ju strhli. V rádiu vraj hovorili, že Koperdankinho syna zaklali tí
         Amerikáni. A bude na tom dačo pravdy, lebo nebolo inej príčiny strhávať anténu.
    </p>
    <p>
     Baďurovi krv udrela do hlavy.
    </p>
    <p>
     — Psia háveď ten náš národ! — zafučal zlostne. I zubami zaškrípal. — Čím im to rádio
         ublížilo?
    </p>
    <p>
     — Načo sa vraj mieša do našich vecí? Zahanbuje nás pred svetom, lebo rádio všade počuť.
         A nazlostení boli i pre Šurína.
    </p>
    <p>
     Pri pomyslení na Šurína Baďura zabudol i na Moskovitsa i na notárovu anténu. Hovoril
         zvlhnutým hlasom:
    </p>
    <p>
     — Chudák, Adam… Kto by sa len bol nazdal, že ho vlastné decko privedie do blázinca. Taký
         dobrý, statočný človek. Keď mi Neuschl rozprával o tom noži, nijako som nemohol uveriť.
         Bodaj by ho, myslel som si, komu by bolo prišlo na um Šurínovho Imra podozrievať z vraždy.
         Včera popoludní ho navštívili. Neminula hodina, prišli po mňa. Vraj Šurín zošalel.
    </p>
    <p>
     Durný vzdychol.
    </p>
    <p>
     A Baďura pokračoval:
    </p>
    <p>
     — Dávno to bolo, asi pred dvaciatimi rokmi sedeli sme raz u Moskovitsa. V šenku bol
         tanec. My ženáči popíjali sme v kuchyni. Pálenka pomútila parobkom rozum, sekli olovienkou
         do lampy, aby bola tma, a potom hlava nehlava, mlátili sa pre nič. I krv tiekla. Štefana
         Repčáka tak dokaličili, že na tretí deň skonal.
    </p>
    <p>
     — Chudák Gregor mal aspoň výhodu, jeho tak šťastlivo pichli, že dúškom skonal. Netrápil
         sa, neborák, — poľutoval Durný zavraždeného mládenca.
    </p>
    <p>
     A Baďura spomínal ďalej:
    </p>
    <p>
     — Prišli žandári, bitkárov sviazali, vyšetrovali nás, podnes sa dobre pamätám, čo
         povedal vtedy Adam Šurín. Tie bitky sú, vykrikoval po dedine, našou skazou. A nebude im
         koniec, kým po každej takej vražde stred dediny neobesia na výstrahu aspoň jedného surovca.
         Lebo Adam Šurín nemal sľutovania s človekom, ktorý bezcitne siahne na život blížneho. Vtedy
         mu to mnohí zazlievali… A, viem, včera i on si spomenul na túto dávnu príhodu. Muselo mu
         byť strašne. Chudák, lámal palicu nad inými, teraz doľahla na jeho vlastné dieťa. Nuž
         udrelo mu to do hlavy. Kto ho vie, či sa ešte raz vráti medzi nás…
    </p>
    <p>
     Kým rychtár spomínal, k obecnému domu priplietol sa chromý Serapin Hanušin. Kyvkol
         hlavou, vyňal z úst fajku, sadol si a nastavil uši. Prikyvoval, a keď Baďura skončil, div
         nepovedal amen, ako na pohrebe po modlitbe.
    </p>
    <p>
     — Ja som už vtedy krútil hlavou, — spomínal potom Hanušin nahlas, — keď ma poslali
         Gregorovi hrob kopať. Vtedy najväčšmi hádali na Fedora Marcinka. Ja, reku, myslel som si,
         Fedora poznám, on by neublížil ani muche. Ale čože je moje slovo? I žene som povedal. A ona
         — čuš! Nepáli ťa, nehas. Budú ťa ešte po súdoch vláčiť. Nuž, reku… A teraz just tak
         vychodí, ako som si to ja predstavoval. Lenže ja som hádal na Kukurovho. Ten je taký
         prudký, rovného pohľadu nemá. Ako i jeho otec.
    </p>
    <p>
     — A to teraz tých zatknutých pustia, však? — ozval sa i Durný.
    </p>
    <p>
     — Pravdaže pustia.
    </p>
    <p>
     — Aspoň Papcun prestane šedivieť. Každú noc ho stretávam. Vysedáva pred domom, božeká a
         narieka.
    </p>
    <p>
     Pomaly ubúdalo odpoludnia. Zošalenie Adama Šurína bolo nepríjemnou škvrnou na lícach
         lahodnej nedele. Zuzin hlas zapadol do hlucha, čím zúfalejšie bránila syna, tým väčšmi
         veril každý neprítomnému Adamovi. Celá dedina vzala so vzrušením na vedomie, že nôž,
         vytiahnutý z Gregorovho chrbta, patril Imrovi Šurínovi. Ale dozrievajúce leto vrhalo pred
         ľudí naliehavejšie starosti, nebolo kedy veľmi hútať o veciach ďalekých. Najviac ak oči
         vytreštili. Pokrútili hlavou, poľutovali, a hneď obrátili myšlienky: Len aby bola chvíľa,
         čoskoro začneme žať.
    </p>
    <p>
     Pod konáristou hruškou po smutných spomienkach i Baďurovi i Durnému i Hanušinovi dobre
         padlo trochu mlčať. Pastier priháňal s paše statok, gazdiné vyšly pred vrátka, s rukami do
         bokov opretými čakaly na svoje Sivule, Barnuše, a pásly na nich spokojné pohľady.
    </p>
    <p>
     S polí vracali sa gazdovia. Prehriati teplým slnkom a spokojní rečou sľubnej úrody sadli
         si v skupinkách na klady dokončiť deň. Robotný deň sa raz dva minie, nedeľa nedajbože. V
         lete i raz do mesiaca by stačila. Ale nedeľa patrí Bohu, neslobodno proti nej reptať.
         Tobôž, keď dovolí ponaťahovať ustaté údy a prikazuje žiť niekoľko hodín bez starostí, bez
         mrzutostí a bez vráskov na čele.
    </p>
    <p>
     Stmievalo sa.
    </p>
    <p>
     — No pôjdem, — vstal Hanušin. — Zajtra sa sberám na jarmok. Reku, keby si mi, Ondo,
         vystavil rediu…
    </p>
    <p>
     — A čože? Predať?
    </p>
    <p>
     — I predať i kúpiť. Rysuli ktosi porobil. Chcem sa zbaviť pliagy. Schne, všetko mlieko
         stratila. Stará hundre, nuž reku…
    </p>
    <p>
     — Nuž poď, — zdvihol sa i Baďura.
    </p>
    <p>
     Pomyslel si len: Azda tebe porobili, ale načo sa s tebou užierať?
    </p>
    <p>
    </p>
   </div>
   <div type="chapter">
    <head>
     30
    </head>
    <p>
    </p>
    <p>
    </p>
    <p>
     V pondelok ráno ľudia z celého okolia sa hrnuli do mesta. Už na svitaní ožila hradská.
         Jedni šli pešo, iní na povozoch; niektorí hnali pred sebou statok. A na pleciach niesli
         kopu všelijakých starostí. Ako pred žatvou. Keď už raz chytia do ruky kosu, ťažko sa im
         bude odtrhnúť od roboty.
    </p>
    <p>
     Pred storakými povinnosťami nezaškodí trochu sa rozptýliť. Sedliaci v meste vždycky sa
         cítia slávnostne. Neobyčajný, živý ruch vytrhne ich z každodennej všednosti, pookrejú.
    </p>
    <p>
     — No, Haža, — volal na hradskej Ďuro Durný za Hažou Kušnírovou. — Nože pomalšie… Ideš na
         jarmok?
    </p>
    <p>
     Haža zpomalila krok.
    </p>
    <p>
     — Veď idem. Mne nemá kto nakúpiť… — vzdychla zatrpkle, spomínajúc na svoj biedny život.
    </p>
    <p>
     Cestou do mesta ľudia viedli všednú reč. Hovorili bez požutia o všeličom, čo slina
         priniesla na jazyk. Bez ladu a skladu. Žartovne i vážne. Tak, ako život vytváral ľudské
         osudy. Zo širokej hradskej pohľad do sveta bol trochu otvorenejší.
    </p>
    <p>
     — Poď so mnou, Haža, — žartoval Durný. — Ostatných si nevšímaj, všetci sú ženatí…
    </p>
    <p>
     — Iba ty si ostal ako starý mládenec — na semiačko!
    </p>
    <p>
     — Kujon nenapraviteľný! — špásovali ľudia.
    </p>
    <p>
     — Tichá vodička, — pomáhala im Haža.
    </p>
    <p>
     — Nonono, — bránil sa Ďuro. — Nevidieť, kto je tichšia. Ale, reku, dobrý sused je viac
         hoden ako desať príbuzných. A ty si mi blízka súseda…
    </p>
    <p>
     — Nuž veď…
    </p>
    <p>
     — A či je pravda, Haža, že horár uteká?
    </p>
    <p>
     Haža nerozumela narážke. Durný pokračoval:
    </p>
    <p>
     — Borča rozprávala, že Fedor ide do starého kraja…
    </p>
    <p>
     — A čo je horárovi do Fedora?
    </p>
    <p>
     — Veď nie do Fedora, ale do teba, hehehe…
    </p>
    <p>
     Smiech šiel s ľuďmi na jarmok. Vykračoval si s nimi nezbedne po hradskej. Strhol i tých,
         čo mali vlastne plakať.
    </p>
    <p>
     Na kraji živého námestia Bosniak s naplnenou krošnou pristavoval príchodiacich.
    </p>
    <p>
     — Kamarát, kúp si dačo!
    </p>
    <p>
     — Eh, na také pletky niet peňazí! — hovoril Durný, ale zato zastal pred Bosniakom a so
         záujmom si prezeral jeho tovar.
    </p>
    <p>
     — Ej, niet… Čo by nebolo. Predaj kravu, kúp si britvu…
    </p>
    <p>
     — Aký si šikovný! Keby si mal takú, čo i podojiť možno… Takú by som kúpil.
    </p>
    <p>
     — No kúp! Podpor brat Slavian — brata Slaviana…
    </p>
    <p>
     Jarmočný ruch a krik doliehal ľuďom do uší, strhol všetkých. Na rýnku stretali sa
         súsedia, švagrovia, kmotrovia, známi. Bolo im, ako keby sa celé dlhé roky nevideli. Slabšie
         slová zanikaly v hlučnej trme-vrme, pri vykrikovaní predavačov. Zvedavci pásli oči pod
         šiatrami, každý hútal, čo ešte kúpiť, aby počas žnív v dome v ničom nebolo núdze a
         nedostatku. Oslepujúci lesk lacného tovaru lákal ľudí, bez rozmyslu vyhadzovali peniaze za
         všakové čačky-bačky.
    </p>
    <p>
     — Tak čo? — pozdravoval Hanušin Ventka. — Predávaš? Kupuješ?
    </p>
    <p>
     — Ako príde. A ty?
    </p>
    <p>
     — Tiež.
    </p>
    <p>
     — A čo?
    </p>
    <p>
     — Kravu som predal. Konečne som našiel hlupáka, čo kúpil starú Rysuľu. Eva sa poteší…
    </p>
    <p>
     — A do krčmy zajdeš?
    </p>
    <p>
     — Nuž a akože? Prísť na jarmok, dobre predať a nedožičiť si pohárik piva?
    </p>
    <p>
     Obďaleč zas Durný Kukuru pristavoval.
    </p>
    <p>
     — Bože daj, Matej!
    </p>
    <p>
     — Daj Bože!
    </p>
    <p>
     — Dobre, že ťa vidím, Matej! Chcel som ti povedať… Četníci sa akosi veľmi interesujú o
         tvojho syna.
    </p>
    <p>
     — Viem. Pľuhavci… Čo si počul?
    </p>
    <p>
     Durný sa naklonil ku Kukurovi, lebo v jarmočnom ruchu tichšie slová zanikaly a o takých
         veciach neradno veľmi nahlas hovoriť. Ale jemu ani nešlo tak o slová, ako o to, aby ho
         Kukura zaviedol na kalištek.
    </p>
    <p>
     — Vieš, Matej, predo mnou, ako pred úradnou osobou sa o všeličom hovorí. Ale ja som im
         povedal, na moj’ pravdu, povedal som, že — —
    </p>
    <p>
     — Čo si im povedal? — začal byť Kukura zvedavý.
    </p>
    <p>
     — Že neviem. A keby som i vedel, nepovedal by som! Či oni musia, tí ľudia, všetko
         vedieť?
    </p>
    <p>
     Kukura nelenil, odviedol Durného do krčmy. Vedel, že mu pri poháriku rozviaže jazyk. Ak
         dačo vie, nezdrží sa, aby všetko nevyklebetil. Ale i on mal čosi za lubom. Potreboval
         Durného.
    </p>
    <p>
     — Čo vypiješ? — začínal Matej pri najzastrčenejšom stole. — Povedz, rozkážem.
    </p>
    <p>
     — No nuž… Nuž aby som ťa neohŕdol… Hocičo. Dobre vieš, nie som vyberavý. Vypijem, čo
         príde. I špiritus, hehehe…
    </p>
    <p>
     — Azda slivovičku.
    </p>
    <p>
     — Môže byť!
    </p>
    <p>
     V tmavom kúte krčmy vynímali sa ako dáki sprisahanci. Durkli si po niekoľkých
         poldecíkoch. Slivovica hriala. Po príjemnom úvode Kukura si vymienil, že Durný nikomu, ani
         Borči nepovesí na nos ani slovíčko z toho, čo počuje, a o čom sa teraz spolu poradia.
    </p>
    <p>
     Durný sa zabožil.
    </p>
    <p>
     — Počúvaj, Ďuro… — začal zrazu Kukura šepkať. — Pomôž mi, dostaneš sto korún.
    </p>
    <p>
     Durnému sa zaiskrilo v očiach. Stovka!
    </p>
    <p>
     — A čo také? Ak by som mohol, rád. Tebe i zadarmo. Ale ak dáš, nepohŕdnem. Aby si sa
         neurazil. A mne sa zíde.
    </p>
    <p>
     — Ty chodievaš k četníkom. Vieš, teraz mátožia s tým nožom. Čert ich vie, čo chcú… Ja by
         som síce dal na to i krk, že ten nôž je nie môjho Jana, ale čert nespí. A istota je istota.
    </p>
    <p>
     — A čo by si chcel?
    </p>
    <p>
     — Keby si ho, reku, mohol potiahnuť a priniesť. Ten nôž, Ďuro…
    </p>
    <p>
     — Nuž oprobujem.
    </p>
    <p>
     — Ale opatrne! — šepkal Kukura tajomne.
    </p>
    <p>
     — Ja si už dáko poradím. Ale…
    </p>
    <p>
     — Na zdravie!
    </p>
    <p>
     Do krčmy vchádzali ľudia po dvoch, po troch. Ako ktorí. Chlapi mali plné ruky tovaru. A
         ženy krčily sa pod zajdami. Kto sa na jarmoku už odbavil, prišiel si vypiť a zajesť.
    </p>
    <p>
     — Predal si?
    </p>
    <p>
     — Hej. A ty? Kúpil si všetko? — vykrikovali známi od jedného stola k druhému.
    </p>
    <p>
     V jednom sa shodovali všetci: v nadávkach na drahotu. Tá ich gniavila všetkých. Vedeli o
         nej hovoriť, ako keď bičom praská.
    </p>
    <p>
     Keď už boly všetky stoly obsadené, Kukura s Durným tiež začali podchytávať reč o
         jarmoku.
    </p>
    <p>
     V krčme bolo už ako v úli. Krčmár nestačil obsluhovať.
    </p>
    <p>
     — Guľáš! Guľáš! — kričali hrmotní trhovci odrazu s viacerých strán.
    </p>
    <p>
     — A pivo!
    </p>
    <p>
     Ako ježibaba prihrmela do krčmy nadurdená Hanušinová. Oči jej svietily ako jastrabovi,
         jazyk mala ako šabľu. Sekala na všetky strany. Už odo dverí zaháňala sa na muža, sediaceho
         pri pive. Hanušin, keď ju zočil, skrčil sa. Zachádzal od hanby.
    </p>
    <p>
     — Ty ožran, ty loptoš! — prehlušovala Hanušinová hlasné chlapské rozhovory. — Roztrhám
         ťa!
    </p>
    <p>
     Každý stíchol. Na prvý pohľad nebolo totiž jasné, komu patrí tá sprcha. Bolo sa treba
         poobzerať. A uchýliť.
    </p>
    <p>
     — Ale Eva, Eva… stišoval Hanušin.
    </p>
    <p>
     — Ja ti dám Evy!
    </p>
    <p>
     — Ja iba pohárik piva…
    </p>
    <p>
     — Uši ti vytrhám!
    </p>
    <p>
     — Maj trochu hanby!
    </p>
    <p>
     — Hanby! Hanby! Ty vrav dačo o hanbe! Staré omehlo!
    </p>
    <p>
     — Ja ti nerozumiem.
    </p>
    <p>
     — Čo si to vyviedol s kravou?
    </p>
    <p>
     Ako človek, ktorému bez príčiny ublížili, postavil sa Hanušin pred ženu, tresol päsťou o
         stôl a zabasorkáňošoval.
    </p>
    <p>
     — Do kráv ty nos nestrkaj! Jednu som predal, druhú kúpil. Priplatil som dvacať zlatých.
         Buď rada, aspoň sme sa zbavili starého zázraku.
    </p>
    <p>
     — Pre Kristove rany! Ešte si i priplácal!
    </p>
    <p>
     — Čo chceš, stará?
    </p>
    <p>
     — Veď si ty vlastnú kravu kúpil!
    </p>
    <p>
     Podnapití chlapi v krčme, ktorí dosiaľ mlčali, nevládali sa už opanovať. Prestali
         ľutovať Hanušina, súcit šmahom premenili na veselý smiech. Takú príhodu nemožno odbaviť bez
         veselosti. I Hanušinovi svitlo v hlave. Zosmešnený ani nedopil, hodil krčmárovi na pult dve
         koruny a so svesenou hlavou vybehol na ulicu medzi neznámych.
    </p>
    <p>
     Keď zasekol za sebou dvere, reč v krčme pomaly prešla na starú koľaj.
    </p>
    <p>
    </p>
   </div>
   <div type="chapter">
    <head>
     31
    </head>
    <p>
    </p>
    <p>
    </p>
    <p>
     Na samé poludnie vošla do krčmy nová spoločnosť, traja parobci, podozrievaní zo
         zavraždenia Gregora Koperdana. Medzi nimi pyšne si vykračoval Peter Papcun. Mládenci boli
         trochu vychudnutí, ale natešení, lebo už pol hodiny dýchali zdravý vzduch podľa svojej
         vôle. Papcun ich pojal na decík, chcel počastovať najmä Fedora Marcinka, už cestou mu
         rozprával zo široka o utrpení Haničky a hútal, aká bude rada, keď sa svíta so svojím
         šuhajom.
    </p>
    <p>
     Kukura, keď pobadal mládencov, nechal Ďura Ďurom, a šiel za Papcunom.
    </p>
    <p>
     — Tak čo? Servus… Ako sa máte, chlapci? Pustili vás?
    </p>
    <p>
     — Pustili!
    </p>
    <p>
     — Veď som to ja vedel.
    </p>
    <p>
     — Veď, vari, nebudú väzniť nevinných ľudí do súdneho dňa! — vystatoval sa Fedor za
         všetkých. — Vytrpeli sme dosť — zadarmo.
    </p>
    <p>
     — Chudáci. I nám vás bolo žiaľ. Ale, čo si počneš? S četníkmi nemožno špásovať. Darmo
         sme im dokazovali s Baluchom, že ste nevinní… Horký tam uznať…
    </p>
    <p>
     Kukura krivdil četníkom. Oni konali iba povinnosť. Hľadali pravdu. Opierali sa o
         pravdepodobnosť, a keď našli dosť dôkazov o nevine väznených, oznámili štátnemu
         zastupiteľstvu, že ich treba pustiť domov.
    </p>
    <p>
     — A ako sa vám vodilo?
    </p>
    <p>
     — Je vám to pľuhavá vec, také väzenie, ujko Kukura! — krútil hlavou Kubo Baluch. — To by
         nebolo pre nás ponevierať sa medzi takými tesnými múrami. A ten národ všelijaký! Jeden
         kradol, druhý zbíjal, tretí podpaľoval… Fuj… Boli tam medzi nami i páni i všelijakí trhani…
         Hrozná vec. Cez mreže vidíš, ako svieti slnko, vieš si vypočítať, že doma sa pripravujú na
         žnivá, ruky ťa svrbia na robotu a musíš darebáčiť… Koľko razy som plakal na tej tvrdej
         väzenskej posteli…
    </p>
    <p>
     — Veď ste boli traja. Nebolo vám clivo…
    </p>
    <p>
     — Veď keby nás boli nechali vovedno! Od tých čias, čo nás odviedli zo Šarišského, videli
         sme sa iba dva razy pri vypočúvaní a dnes ráno, keď nás zavolali do kancelárie a povedali
         nám, že môžeme ísť domov.
    </p>
    <p>
     — A vy ste sa nedali prosiť! — obracal Kukura na žart dojemné Kubove slová.
    </p>
    <p>
     Papcun súcitne prikyvoval hlavou. A myslel si: Nech je už akokoľvek, len keď ste,
         chlapci, na slobode… Moja dievka pookreje, prestane fňukať, nebude mi zdravie zožierať. Pre
         neho iba toto bolo dôležité.
    </p>
    <p>
     Okolo mládencov stálo fúra ľudí. Šuškali medzi sebou, obnovovali si záhadu tej strašnej
         noci.
    </p>
    <p>
     — A kto ho vlastne zabil? — spomenul si Fedor zrazu na mŕtveho kamaráta.
    </p>
    <p>
     — Nevedieť! — krčil Kukura plecami.
    </p>
    <p>
     — Nuž a četníci…
    </p>
    <p>
     — Nevedia a nedozvedia sa, — smial sa Kukura. — Naši četníci, haha… Keby sa im vrah sám
         prihlásil a povedal: Tu som, ja som ho pichol, zatknite ma… To hej, ale vyňuchtriť?! Hádajú
         síce na Imra Šurína, ale ja tomu neverím. Imro nemal príčiny siahať Gregorovi na život.
         Čosi síce medzi sebou mali, ale to nebolo vážne. No, vypime si! Hej, krčmár! Pán krčmár…
    </p>
    <p>
     Vypili a pohli sa domov. Na Papcunovom voze. On bol pyšný, Fedora bol by každému
         ukazoval ako zázrak. Každému by bol chcel pripomenúť: Vidíš… Fedor! Už sa nebojím o Hanču…
         Už je teraz dobre!
    </p>
    <p>
     Mládenci šli spievajúco. Mali príčinu spievať. A boli trochu i podgurážení. Cestu do
         rodnej dediny prehrievalo im srdce. Všade dookola bolo toľko krásy, že sa jej nemohli
         nabažiť.
    </p>
    <p>
    </p>
   </div>
   <div type="chapter">
    <head>
     32
    </head>
    <p>
    </p>
    <p>
    </p>
    <p>
     Po dedine znenazdania rozkotúľalo sa teplé, voňavé leto. Prehrialo najprv do milej vôle
         lúky a polia, vodu a vzduch, potom pekne do žlta zafarbilo obilie a napokon i ľudí naplnilo
         požehnaním a preporodilo ich sviežou radosťou. Dni hýrily rozkošou, dozreté klasy žita a
         pšenice vyzváňaly ako zvony na veži, keď svolávajú ľudí do kostola.
    </p>
    <p>
     Smialy sa oči a srdcia prekypovaly blaženosťou.
    </p>
    <p>
     Z ružových nádejí vyšľahávaly plamenisté slová o sladkej robote.
    </p>
    <p>
     Dozrel chlieb!
    </p>
    <p>
     Svet nemyslel na žatie, na podberanie, na viazanie, na svážanie obilia. Ľudia na ťažkých
         mozoľnatých rukách, na prehriatych dlaniach cítili už ťažké okrúhle pecne, bolo im s nich
         iba poodliepať kyprú zem. A to oni vedeli. Dostávali sa do svojho najmilšieho živlu.
    </p>
    <p>
     Do Šarišského nasťahovala sa radosť. To bola spoločná radosť. Vinco Geľo mal ešte i inú,
         väčšiu radosť. V noci narodil sa mu syn. Zdravý ako buk. Na svitaní, keď išiel do poľa,
         vzal ho na ruky, pobozkal na čelo a povedal: Len narasť, potom spolu pôjdeme žať. Jaj, či
         nám len bude!
    </p>
    <p>
     Kým myslel iba na syna, bol natešený. Ale niet radosti bez trpkosti.
    </p>
    <p>
     Keď Geľovcom Pán Boh požehnal Jožka, Vinco si mal nohy sodrať, toľko sa nachodil za
         kmotrom. Ľudia všade až nápadne vypočítave ho čakali s pripravenou výhovorkou. Bohatý nerád
         sa dáva do rodiny s chudobným a chudobnému ťažko je prijímať povinnosti s holými rukami.
         Lebo to je tak: Radšej týždeň žiť o chlebe a vode, alebo si požičať, ale dar pre kmotru
         musí byť. Od Geľa ľudia odťahovali sa i preto, že si ženu priviedol z Blatniakov, rusnáčku.
         O rusnákoch v Šarišskom strúhali si ľudia pohŕdavé posmešky. Hovorili o nich, že poobede
         nemajú rozumu, že sú šialení a podobne. Pri takýchto myšlienkach Vinco zanevrel na rodákov.
    </p>
    <p>
     V poli vplietol sa mu do cesty Ivan Sitár.
    </p>
    <p>
     — Daj Pane Bože dobrý deň, — pozdravil Vinco úctive.
    </p>
    <p>
     — Daj Bože, Geľo. Počúvam, Pán Boh vám požehnal syna…
    </p>
    <p>
     — Hej… — vzdychol.
    </p>
    <p>
     — Dosť klopoty ste mali s jedným… Vychovať, uživiť! Nedivím sa vám. To je starosť. No,
         nesmiete zúfať. Uspokojte sa!
    </p>
    <p>
     Sitár chcel ešte pokračovať, ale Vinco prísnym pohľadom priviedol ho do pomykova.
    </p>
    <p>
     — Deti požehnáva Pán Boh, — povedal, — a čo Boh požehná, to treba prijímať s vďačnosťou
         a pokorou. Ja sa netrápim preto, že mi Pán Boh požehnal syna. Keby na to prišlo, uživím i
         dvanásť detí. To je tak, pán Sitár: Jedno decko je len pre strach, dvoje pre istotu, troje
         pre radosť, a až keď ich je štvoro, máte dosť — pre rodinu. Tak! Len aby boly zdravé. Z
         čoho by sme mali radosť, ak nie z detí?!
    </p>
    <p>
     Sitár chytil sa Geľových slov. Napochytre zvážil svoj názor a mienku mladého sedliaka a
         sa zamyslel. Do mozgu zavrtávaly sa mu najmä ostatné Vincove pravdy: Z čoho by sme mali
         radosť, ak nie z detí… Na toto on nikdy nemyslel!
    </p>
    <p>
     Hodnú chvíľu stáli takto oproti sebe ako primrazení. Sitár hútal o svojich myšlienkach a
         Geľovi akosi dobre padlo postáť, zabudnúť na starosti, na robotu a kedy-tedy si od srdca
         vzdychnúť.
    </p>
    <p>
     — A čo vás teda trápi? — ozval sa potom udivený Sitár. — Nechcel som sa dotknúť vašich
         citov. Ale ste taký zarmútený, nuž som si myslel…
    </p>
    <p>
     Geľo bol rozcitlivelý, mäkký, hovoril:
    </p>
    <p>
     — To je tak, pán Sitár: Kým od ľudí nič nepotrebuješ, dotiaľ ti je dobre, i vtedy je
         dobre, keď oni chcú dačo, lebo poslúžiš, ak môžeš, ale beda, ak ty potrebuješ pomoc…
    </p>
    <p>
     Preglgol slovo. Znevidelo sa mu ukazovať trpké starosti pred cudzím človekom.
    </p>
    <p>
     — Ale, ale… Ani vás nepoznávam… Čože sa prihodilo?
    </p>
    <p>
     Geľo, keď už načal, i dokončil.
    </p>
    <p>
     — Kmotra hľadám, — vykĺzlo mu mimoďak z úst.
    </p>
    <p>
     Sitár pochopil. I Geľo chápal, že vyzradil čosi, čo nemal vyzradiť, hneď sa
         ospravedlňoval:
    </p>
    <p>
     — Veď keby to nemuselo byť, nevolal by som nikoho… Dieťa si dobre vychovám i sám.
         Vychovám ho v božej bázni a statočnosti… Dám mu do ruky kus chleba, naučím ho robiť a ono v
         živote i samo potrafí. Len zdravia aby bolo! K šťastiu človek nepotrebuje veľkého
         bohatstva.
    </p>
    <p>
     — Tak tak…
    </p>
    <p>
     — Mohol som ísť i do Ameriky, ako iní, ale načo?
    </p>
    <p>
     Sitár pokývol hlavou. Spravil krok k Vincovi, položil mu pravicu na plece, a hľadiac mu
         úprimne, rovno do očí, navrhol:
    </p>
    <p>
     — Ak chcete, ja vám prídem za kmotra.
    </p>
    <p>
     Geľo pokrčil neurčite plecom. Sitár bol v pomykove. Nevedel dosť jasne, či podľa mravov
         dediny je prípustné, aby vstupoval s gazdom do príbuzenstva človek, ktorý nevyrástol zo
         sedliackeho koreňa. A čosi počul, že kmotrovstvo zaväzuje k veľkým úlohám. Ale nevedel nič
         určitého.
    </p>
    <p>
     — Ja to mienim vážne, Geľo!
    </p>
    <p>
     — Nepožaloval som sa vám preto. Keby som bol tušil, že si moje slová tak veľmi vezmete k
         srdcu, nebol by som to kmotrovstvo spomínal!
    </p>
    <p>
     — Viem, viem… Práve preto sa vám núkam. I ja som, aspoň chcem byť, sedliakom. Pozrite,
         bývam tu, medzi vami, zapúšťam korene do pôdy, z ktorej ste vyrástli vy, nuž akýže je medzi
         nami rozdiel?
    </p>
    <p>
     Sitárovo ubezpečovanie v Geľových ušiach znelo ako hora, keď ju vietor pohýbe. Divne ho
         splietlo. Kliešte stiesnenej bezradnosti svieraly mu hrdlo. Trochu sa prebral, keď sa
         odtrhol od Sitára a očami pohladil niekoľkých chlapov v sedliackej košeli.
    </p>
    <p>
     — Podajte mi ruku!
    </p>
    <p>
     — Do toho má slovo i žena. Možno sa s dakým dohodla, alebo si dakoho vybrala. Nechcel by
         som jej kaziť radosť.
    </p>
    <p>
     — Zajdem k vám, poviem pred ňou…
    </p>
    <p>
     „To mi čerti naradili fufnať pred ním!“ — vyčítal si Vinco, cítiac, že sa už sotva
         vymotá z kmotrovstva so Sitárom. Nemohol odoprieť. Bezradne a nerozhodne podal Sitárovi
         mozoľnatú pravicu. Ale vyhradil si:
    </p>
    <p>
     — Ale len, ak i žena pristane…
    </p>
    <p>
     Na poludnie pred odchodom na obed odbehol do Blatniakov zvestovať svokre pozdravenie od
         vnuka. Doma najedovaný postál chvíľu vo dverách. Zahanbený rozpovedal žene celú príhodu s
         kmotrom a čakal na zaslúžené pokarhanie. Žofka len sklopila oči.
    </p>
    <p>
     — A mater? — obrátila opatrne reč, chcejúc tak vyhnúť priamej odpovedi.
    </p>
    <p>
     Ona svoje stanovisko ešte nepremyslela, len tušila, že ťažko bude odmietnuť ponúknutú
         statkárovu ochotu. Vinco to tiež chápal, a už bol spokojnejší. Načo si lámať hlavu? A načo
         brať ohľady na ľudské reči? Ba ozaj, prečo by nemohol mať sedliak kmotra — pána?!
    </p>
    <p>
     — Mater prídu večer… — povedal potom jasnejšie.
    </p>
    <p>
     A popoludní znovu putoval s kosou do poľa.
    </p>
    <p>
    </p>
   </div>
   <div type="chapter">
    <head>
     33
    </head>
    <p>
    </p>
    <p>
    </p>
    <p>
     Minulo niekoľko dní.
    </p>
    <p>
     Zvesť o Sitárovom kmotrovstve s Vincom Geľom zelektrizovala celé Šarišské. Ľudia
         vyvaľovali oči, krútili hlavou a hromžili pre nepredloženú trúfalosť mladého sedliaka. V
         jeho čine videli zradu na gazdovskom stave a potupenie sedliackej hrdosti.
    </p>
    <p>
     Ale na hnev bola i inakšia príčina.
    </p>
    <p>
     Ivan Sitár s nepoddajnou odvahou obšliapaval zarastenú cestičku do dediny. Nenútene
         vkradol sa do dôvery niekoľkých gazdov, v obci čoskoro našiel i sopár priateľov.
         Navštevoval Baďurovcov, chodieval do Homov, pristavoval ľudí na ceste, vypytoval sa a
         radil. Aj gazdovstva si hľadel, usilovne lapal do rúk tvrdú sedliacku robotu. A teraz
         zapojil sa do dediny i sväzkami rodinnými.
    </p>
    <p>
     V ošarpanej budove bývalej kúrie konca dediny rástol nový život. Ivan Sitár sa neraz i
         zadivil, nachodil okolo seba množstvo nových vecí. Tie veci neboly nové, ale on si ich
         dosiaľ nevšimol, preto mu boly cudzie. Okrieval. Opájala ho radosť, nadšenie a uspokojenie.
         V duši vynorovaly sa mu nepoznané hodnoty života. V srdci ustaľoval si objasnený,
         vzácnosťou obsahu naplnený pomer k sedlači. Gazdov všímal si zblízka a pozoroval ich i pri
         robote. Sitárová krstniatku kúpila kočík, vodievala ho na prechádzky. Dakedy sa gazdiné i
         jedovaly, akú vraj má tá rusnáčka „frajlu“ pri decku, ale oči im na to privykly, prestaly
         zadrapovať.
    </p>
    <p>
     Raz večer ostal Sitár na poli ako prilepený.
    </p>
    <p>
     Od hôr vyšiel na oblohu zelený mesiac a tichý vetrík predúval ľahké, svetlé obláčky.
         Roztopašní svrčkovia vyhrávali si večernú pieseň a kdesi ďaleko, pri potoku, škrekotaly
         žaby. V takejto nálade Ivanovi duša bezdečne sa otvárala dokorán, lahoda a boží mier tiekly
         z nej ako čistá krištáľová vodička.
    </p>
    <p>
     Nové svety nového, preporodeného človeka. Všetko dialo sa tak podivne chytro, že to až
         zarážalo. Sitár sa prelomil s jedného dňa na druhý, ani sám sa nepoznával. Bolo mu
         nevýslovne milo. Mal nesmiernu chuť vyobjímať svet. Svet bol ďaleký, a Helena, jeho žena,
         kráčala popri ňom, nuž ju objal.
    </p>
    <p>
     — Helena! Som šťastný! — zvolal s mladistvou náruživosťou. — Nevýslovne šťastný!
    </p>
    <p>
     — Ešte nikdy si mi to nepovedal…
    </p>
    <p>
     Možno i povedal, veď rozličné príležitosti tak často svádzajú plytvať — peknými slovami.
         Ale život nemožno oklamať. To naveky poznať, kedy ti tečú slová zo srdca a kedy hráš len
         divadlo. Zradia ťa oči a hlas ti zneje falošne.
    </p>
    <p>
     — Helena, ja ti to ani neviem povedať, ako sa to stalo, ale poznal som, že život je
         krásny!
    </p>
    <p>
     — Naveky ti bol nepríjemnou ťarchou…
    </p>
    <p>
     — Bol som zaslepený! A vieš, Hela, kedy sa mi otvorily oči? Vieš kedy?
    </p>
    <p>
     — Vrav…
    </p>
    <p>
     Ivan zvážnel radosťou.
    </p>
    <p>
     — Všimla si si Geľovie chlapčeka, Jožka? To ti je také krásne dieťa a bystré, živé…
         Zadíval som sa mu do očí, všimol som si jeho rodičov, a vtedy, v tej prostej chalupe
         znenazdania pochopil som podstatu šťastia.
    </p>
    <p>
     Helena pomáhala Ivanovi v rozprávke o šťastí. Hovorila:
    </p>
    <p>
     — Šťastie chodí okolo nás, ponúka sa nám, my ho často nezbadáme a ono smutné utečie…
         Koľko razy som ti to chcela povedať, ale…
    </p>
    <p>
     — Nespomínaj! Ja naše šťastie držím dnes pevne! Takto, ako teba, lebo viem, že ty si
         moje najväčšie šťastie.
    </p>
    <p>
     Keď poodriekali všetky pekné slová, čo si napochytre o šťastí vedeli povedať, Helena
         akosi pobadala, že jej tu nemožno mlčať o prázdnote žitia. V manželstve, ktoré od začiatku
         medových týždňov spelo k rozkladu, nemohlo vytvárať putá pevnejšej hodnoty. Helena v
         myšlienkach vrátila sa do Geľov.
    </p>
    <p>
     — Ivan, ešte nikdy si sa so mnou neshováral o dieťati…
    </p>
    <p>
     Sitár sa zahanbil.
    </p>
    <p>
     I Helene prišlo divným, že prehovorila o decku. Ale keď bola v myšlienkach u Geľov, a
         keď sa rozpomenula na príjemné chvíle, strávené v spoločnosti malého všetečníka, nedalo jej
         to. Raz si ho posadila do lona, zabávala ho rozprávkou o kúzelnej fujare. Rozprávku počúval
         i chlpatý Sitárovie Lesan. Udychčaný ľahol si panej k nohám, natiahol predné labky,
         odpočíval s vypľaznutým jazykom. Jožko sa sošmykol, Helena zaujatá rozhovorom so Žofkou, to
         ani nespozorovala, strhla sa až potom, keď chlapec zpoza chrbta zahryzol psovi do chvosta.
         „Čo robíš, Jožko!“ — zvolala vtedy prestrašená. A Jožko sa vynašiel: „Lesan ma včera
         uhryzol, nuž ja som mu teraz vrátil…“ Ani sama nevedela, prečo jej sišla na um táto
         príhoda, a prečo vytryskla otázka o decku tak nevdojak, akoby odštiepená zo svietiaceho
         meteoru. Náhle a horúca. Pokračovala:
    </p>
    <p>
     — Dieťaťa po prvé sme si všimli u Geľov…
    </p>
    <p>
     — Až u Geľov! — opakoval a prisviedčal Ivan. — A ja som si všimol i to, ako vie dieťa
         zaujať a strhnúť človeka. Na krstinách rozprával mi kmotor Vinco, že je najbohatším
         človekom na svete, lebo život už sám o sebe je nezaplatiteľné bohatstvo. On má, hovoril,
         dobrú ženu, s ktorou kúsok chleba pre seba a pre rodinu vyhrabal by i zpod zeme. Hovorili
         sme i o Amerike. On je proti nej. Načo sa vraj ponevierať po cudzom, keď tu môže zveľaďovať
         vlastné. Je mladý, má dve deti, obidve zdravé, roztomilé… Vieš, Hela, som rád, že som sa
         dal s ním do rodiny… Mnohému ma naučil!
    </p>
    <p>
     Zastala pri strome, čo stál opustený v poli.
    </p>
    <p>
     Zelenkavý mesiac vrhal tôňu na strom, na jeho konáre, na Ivana a na Helenu. Strom bol
         prelomený. Víchrica s ním zápasila, bola silnejšia, premohla ho. Dojímavý obrázok s hlbokým
         čiernym pozadím. Len vziať štetec a farby a namaľovať ho na pamiatku.
    </p>
    <p>
     Helena počúvala tichú pieseň večera.
    </p>
    <p>
     Na chvíľu zmĺkol i Ivan, náhle však zdvihol ruku a ukazujúc na strom, rozprával:
    </p>
    <p>
     — Takto, takto hľa… I ja som bol takto v drieku prelomený… Až som sa zdesil, keď som si
         uvedomil, že mi niektorí ľudia siahajú už rovno na chrbtovú kosť a aj tú chcú prelomiť.
    </p>
    <p>
     Myslel na Krivoša, len ho nepomenoval. A bol rád, že mu zišlo na um prirovnanie o
         lámaných driekoch.
    </p>
    <p>
     — Tak nemilobohu sme premárnili šesť rokov…
    </p>
    <p>
     — Šesť rokov s tebou, ostatné premárnil som sám a — vari, ešte horšie…
    </p>
    <p>
     Ivan nechcel spomínať. Nechcel rozcitlivieť. Zmenil hlas, zadívaný do budúcnosti sa len
         usmial a pokračoval radostne:
    </p>
    <p>
     — Ale šesť rokov, Hela, možno nahradiť jedinou chvíľou. Vráťme sa po tie stratené roky!
    </p>
    <p>
     — Našli by sme v nich žiaľ a bolesť… — vzdychla Helena.
    </p>
    <p>
     — Precedíme ich! A tak, ako zlatokopi vyberajú z piesku drahý prášok, my si z tých
         dlhých pľuhavých rokov vyberieme aspoň niekoľko pekných, plodných dní! A do budúcnosti
         pôjdeme celkom preporodení…
    </p>
    <p>
     Z diaľky s oduševnením mávala im zástavkou mieru vytúžená budúcnosť.
    </p>
    <p>
     A všade dookola znela mohutná pieseň radostného života. Sitárovci ju počuli, znela tak,
         ako keby sa im bol nad hlavou rozospieval celý anjelský sbor.
    </p>
    <p>
    </p>
   </div>
   <div type="chapter">
    <head>
     34
    </head>
    <p>
    </p>
    <p>
    </p>
    <p>
     Ľudia v Šarišskom si vyrátali, že petrolej je lacnejší, preto elektriku zažíhali
         poväčšine len výnimočne, na zaslepenie očí vážených hostí. Ináče za večera iba na chvíľu,
         kým zapálili lampu, a v noci, keď ľutovali márniť zápalku.
    </p>
    <p>
     V domoch niektorí gazdovia dali vypnúť prúd. Na povalách na drôtoch pripevnené tienitká
         visely už len ako pripomenutia spomienok na minulosť. Zaprášené a začmudené lampy opáľaly a
         škerily sa na premoženú vynachádzavosť Onda Baďuru.
    </p>
    <p>
     Vo veci bol i inakší háčik.
    </p>
    <p>
     Po opravení potrhaných drôtov zvada vypukla pre žiarovky na stĺpoch na dedine.
         Nespokojnosť vyvrcholila najmä počas žatvy, keď sa obilie svážalo dlho do noci a keď sa
         ľuďom nevidelo, že niektoré dvory osvetlené sú do jasna a na ostatných sa len tma škerí na
         ľudí i na veci.
    </p>
    <p>
     — To je skrivodlivo rozdelené! — hútali jedni.
    </p>
    <p>
     — Jedným svieti rovno pod nos, ostatní len platia! — pridali iní.
    </p>
    <p>
     Pohoršenie sa valilo po dedine ako bystrá riava. Pribúdalo ho so dňa na deň. Každý
         hundral po svojom. Hlavne pred šmikňou. Tu kováč kul železo, ľudia slová. Homa žeravé
         železo vyklepával neraz dlho do noci. Hámrikom vytĺkal z neho jagavé hviezdičky. Medzi
         ťažké údery padlo zavše i niekoľko slov. Kedy ako. Podľa toho, čo najväčšmi omínalo dedinu.
         Tvorila sa mienka. Chlapská, lebo pred šmikňou ženy nemaly čo hľadať.
    </p>
    <p>
     V ostatnom čase pred šmikňou hovorilo sa o elektrike. Podráždene. Odmerane. Prísne.
         Nevedno, kto ju hodil medzi ľudí, ale všetkým sa žiadalo o nej hovoriť.
    </p>
    <p>
     — Celá elektrika je iba na zlosť! — zapľúval pohoršený Štefan Baluch.
    </p>
    <p>
     — Veru tak! Na zlosť!
    </p>
    <p>
     — A čo spravíme?
    </p>
    <p>
     — Čo by sme spravili?
    </p>
    <p>
     — Nič…
    </p>
    <p>
     — Ako — nič? Musíme sa jej zbaviť. Čím prv. Nech sa ukáže, kto je s nami a kto proti
         nám. Uvidíte, — bil sa v prsia Kukura, — vo výbore dám o veci hlasovať!
    </p>
    <p>
     — Výborne! Naši otcovia nemali elektriky a vyžili!
    </p>
    <p>
     — Ale nemali ani takého rychtára ako my máme!
    </p>
    <p>
     — Bodaj by ho porantalo i s takým rychtárom…
    </p>
    <p>
     — Horší je ako pijavica. To robí, čo sa jemu páči. My sme mu iba na posmech. Na posmech…
    </p>
    <p>
     Homa dosiaľ len počúval. Ale žlč v ňom vrela.
    </p>
    <p>
     — Mali ste sa hneď ozvať! — tresol pri tých slovách, pri jalovom mudrlantstve, hámrikom
         na železo, že až zahrmelo.
    </p>
    <p>
     Chlapi sa začali obšívať. Pozreli jeden na druhého. Homov odpor ich pobúril. A
         podráždený Homa pokračoval:
    </p>
    <p>
     — Prečo ste vtedy čušali, há? Ako zarezaní! Veď nerozhodoval iba Baďura… Teraz je ľahko
         krčiť plecami. Veď ste vo výbore. Vtedy ste mali! I sám som sa pýtal, či časom neoľutujete!
    </p>
    <p>
     — Hovoril, — smial sa akosi podivne Baluch, — že bude v dedine viac svetla, hehehe…
    </p>
    <p>
     — Veď je! — hodil Homa rozpálené železo zlostne do pahreby.
    </p>
    <p>
     Do rozhovoru zamiešal sa i Blažej Rapoš. Šiel práve okolo, počul niekoľko narážok,
         nepáčilo sa mu nezaslúžené rýpanie do rychtára.
    </p>
    <p>
     — Chlapi, že sa vám to chce tak…
    </p>
    <p>
     — Ľaľa ho… Čože by sa nám nechcelo, keď nás to omína!
    </p>
    <p>
     — Buďte radi, že vám svieti nad hlavou! — hovoril Rapoš.
    </p>
    <p>
     — Veď radi! Ale pod sviečnikom býva tma! — srdil sa Kukura. — Nuž tak nám svieti.
    </p>
    <p>
     — Obaďurili nás…
    </p>
    <p>
     — Ktože ho vedel, ako bude…
    </p>
    <p>
     — Nevedeli sme!
    </p>
    <p>
     — Ako tie lampy na príklad. Malý by svietiť na cestu a nie do dvorov.
    </p>
    <p>
     — Hja, to si rychtár vedel zariadiť…
    </p>
    <p>
     — I tuto, Blažej, preto sa ho zastáva!
    </p>
    <p>
     — Nože, ľudia…
    </p>
    <p>
     — Ba hej! Tvoja žena ešte i zemiaky škriabe pod lampou, aby nemusela svietiť v kuchyni.
         Na dvore sa ti svieti za naše mozole.
    </p>
    <p>
     — Matej, pred svojím zametaj!
    </p>
    <p>
     — Čože ja… Ja iba pravdu…
    </p>
    <p>
     Blažej Rapoš sa zvrtol.
    </p>
    <p>
     — Škoda s vami hovoriť!
    </p>
    <p>
     A odišiel.
    </p>
    <p>
     A ľudia takto po troške, ako z balvanu, odsekávali zo zaškretej roztrpčenosti. Od jara v
         Šarišskom prihodilo sa toľko podivných vecí, nie div, niektorým ľuďom nervy vypovedaly
         službu. Privykli hromžiť a frflať, vari by ani neboli vedeli žiť bez dákeho dráždidla. Nuda
         by ich bola zahlušila, zabila.
    </p>
    <p>
     — Treba nám dať rozumy dovedna, — nadhodil ktosi.
    </p>
    <p>
     — Veru treba. Poďme k Antalkovi. Trochu si rozum osvietiť. A vymyslieť, čoho sa chopíme.
         Ak sa nevzopreme, bude s nami zle!
    </p>
    <p>
     — Beda nám, ak bude Baďura ešte rok rychtarom! — varoval prezieravý Kukura. — Teraz už
         pracuje proti nám i so Sitárom.
    </p>
    <p>
     — Na žobrácku palicu by nás priviedli. Ľahkomyseľníci!
    </p>
    <p>
     — U Antalka sa poradíme!
    </p>
    <p>
     — Poďme. Aspoň nebudeme Homovi zavadzať. I tak nedrží s nami, ale s rychtárom…
    </p>
    <p>
    </p>
   </div>
   <div type="chapter">
    <head>
     35
    </head>
    <p>
    </p>
    <p>
    </p>
    <p>
     Antalko vyvalil oči, keď sa mu do krčmy nahrnulo s jedno sedem gazdov. Počas žnív dakedy
         i týždeň nevidel hosťa. A teraz z ničoho nič sypú sa ako z vreca.
    </p>
    <p>
     Kukura sadol si zavrch stola, ostatní okolo neho. Ako významní tvorcovia nového sveta.
         Stonali — ako — pod ťarchou nesnesiteľného, ťažkého jarma. Prvý kalištek ich pošteklil,
         druhý zohrial, po treťom ožili. A pustili sa do roboty.
    </p>
    <p>
     — Mali by sme si vyvoliť iného rychtára! — naznačoval Baluch. — Ryba od hlavy, ako sa
         hovorí…
    </p>
    <p>
     — Vidíš! To je múdra reč. Iného rychtára…
    </p>
    <p>
     — Ale koho? Poraď.
    </p>
    <p>
     „Koho?“ To slovo malo čudný zvuk. Pri ňom pootvorené ústa sklaply, takže nesmelá odpoveď
         sa na svet ani nepredrala.
    </p>
    <p>
     — Azda Kukuru… — nadhodil konečne starý Geľo, Vincov otec.
    </p>
    <p>
     Kukuru? Hm…
    </p>
    <p>
     Pálenka zohrievala rozpálené mozgy. Baluch si podoprel bradu širokou dlaňou, pohútal, a
         potom rozhodil po krčme trochu širokého smiechu a štrngol si s Kukurom.
    </p>
    <p>
     — Vidíš, Matej, há… — povedal, keď vypil. — Počuješ?
    </p>
    <p>
     — Kukura? No… Mohol by byť! — udrel Hudák päsťou o hrubý stôl. — Ako myslíte, ľudia?
    </p>
    <p>
     — Tak nech je Kukura… — padlo hneď pevnejšie rozhodnutie.
    </p>
    <p>
     — Áno. Kukura…
    </p>
    <p>
     A Kukurovi bolo, ako keby mu bruško maslom natierali. Už i sám myslel neraz, že by
         rychtársku palicu uniesol práve tak dobre ako Baďura, ale nevidelo sa mu — natískať sa.
         Teraz ho objavili iní.
    </p>
    <p>
     — Je i trochu starší…
    </p>
    <p>
     — No… S rokami by sme nevyhrali, lebo len o tri týždne je starší…
    </p>
    <p>
     — O tri a pol! — opravoval Kukura významne, ako keby osud rychtárstva visel na tých
         niekoľkých dňoch.
    </p>
    <p>
     — Koľko, toľko, ale preca!
    </p>
    <p>
     — Matej, v tebe sa človek aspoň vyzná. Poznať na tebe, že si náš človek. Držíš s nami,
         povieš, čo si myslíš, nepachtíš po novotách. Náš človek!
    </p>
    <p>
     — Náš! To je slovo.
    </p>
    <p>
     — To je najhlavnejšie!
    </p>
    <p>
     — Nech žije!
    </p>
    <p>
     — Nech žije Kukura!!
    </p>
    <p>
     Hrozne ľahkomyseľne rozhadzovali smiech. Ale museli sa smiať, keď videli, s akým dlhým
         nosom bude Baďura strhávať zo svojho pyšného stavania tabličku „STAROSTA“.
    </p>
    <p>
     — Nebyť Mateja, Baďura už iste stavia most.
    </p>
    <p>
     — A dolu vodou tiekly by i naše posledné oldomáše…
    </p>
    <p>
     — Veru tak! No, nech žije nový rychtár!
    </p>
    <p>
     Kukura zjavil sa na oblohe ako spasonosná hviezda. Obracali sa k nemu nádejne,
         pochlebovali mu ako len mohli a vedeli, aby si to nebodaj nerozmyslel a nesklamal ich v
         dôvere.
    </p>
    <p>
     Na hodnotenie schopností a na pomeranie Kukuru s Baďurom nebolo ani chuti ani času.
         Uvažovať o tom — hútali — bude kedy i po voľbách, keď boj celkom vyhrajú.
    </p>
    <p>
     — Ako dobre, že v jeseni budú voľby…
    </p>
    <p>
     — Už by ani nemusely byť!
    </p>
    <p>
     Kukura uveličený sadal do sedla. Začal sa hrať s našponovanými nervami priateľov. Vrabca
         síce cítil už celkom bezpečne v hrsti, ale myslel si, nezaškodí dačo obetovať. Takto bude
         víťazstvo ešte istejšie. Bude mať pred voľbami spoľahlivých kortešov.
    </p>
    <p>
     — Hej, Antalko! — kričal rozpustile. — Nože ponalievaj! Každému… Basorkáňoš! Vy ma ešte
         nepoznáte, aký som ja gavalier!
    </p>
    <p>
     Prenikavý smiech zakotúľal sa až na dvor.
    </p>
    <p>
     — Bude z teba rychtár!
    </p>
    <p>
     — Veru bude! — hučala ozvena.
    </p>
    <p>
     Do jednomyseľnosti prítomných sa Geľova poznámka veľmi nehodila, ale oni ju ani
         nezbadali. Geľo sa teraz hnieždil, keď videl, ako ľahko sa v Šarišskom rozdáva rychtárstvo,
         a myslel, či nemohol radšej seba ponúknuť. Ale bolo neskoro. Len zahundral popod nos: „Keď
         nemáme naporúdzi iného… hoci…“ Ale o Geľu sa nikto nestaral, lebo Kukura vstal a zdvihol
         ruku. Tiež sa smial trochu podnapitý. Potom si odkašľal.
    </p>
    <p>
     — Moji ľúbi priatelia! — volal zvýšeným hlasom. — Keď už máte ku mne takú dôveru… Musím
         vám povedať… e, musím vám poďakovať, som chcel povedať… Poďakovať za vašu veľkú dôveru…
    </p>
    <p>
     — Neďakuj!
    </p>
    <p>
     — … a povedať, — pokračoval Kukura.
    </p>
    <p>
     Ale chlapi mu začali skákať do reči.
    </p>
    <p>
     — Na rečňovanie máme pána farára!
    </p>
    <p>
     — Nonono… Veď počúvajte!
    </p>
    <p>
     — Ty len rozkáž a zaplať!
    </p>
    <p>
     V krčme pribúdalo veselosti. Rozjarení ľudia rozhadzovali nepoprežúvané slová. Boli si
         vedomí istého víťazstva. Nuž načo počúvať Kukuru? Ale keď Hudák vyčítavo nadhodil, že
         slušnosť káže vypočuť sľuby a program budúcej hlavy obce, povolili, stíchli.
    </p>
    <p>
     Kukura odkašľal ešte raz.
    </p>
    <p>
     — Nuž, ľudia moji, — rečnil, — ja sa vám nechcem natískať. To je vaša vec, koho si…
         Nošak… Ale ja, povedzme si… ja nie som ako Baďura… Nošak… A viem, čo je móres… No a keby
         ste mi dali do ruky rychtársku palicu… a torbu, ja by som… povedzme si… Ja by som uviedol
         do života všetky staré spôsoby… Na moj’ dušu. Nošak… Bo to je teraz tak — pridával
         dôležitosti, — ako ešte nikdy, povedzme si… ako ešte nikdy nebolo! Teraz je i notár nič, i
         náčelník nič… nikto! Kým rychtár neudre na písmo pečiatku, povedzme si… dotiaľ nič nie je
         gilt… Nošak… Spravte si ako chcete… Ja som len len toľko chcel pripomenúť, že nebyť mňa…
         Lebo ja nemusím… povedzme si… chodiť k Sitárovi po rozum…
    </p>
    <p>
     — Vieme, vieme… Napime sa!
    </p>
    <p>
     — Už dlho hovoríš!
    </p>
    <p>
     — No na zdravie!
    </p>
    <p>
     Popili a rozoberali Matejovu nedokončenú reč.
    </p>
    <p>
     — Pod Baďurom už ani dýchať nevládzeme…
    </p>
    <p>
     — Dusí nás ako čierny kašeľ!
    </p>
    <p>
     — Že vraj musí. Snop bez povriesla je len slama. My sme mu slama! Vymlátil z nás zrno —
         mysleli na peniaze — nuž sme — slama!
    </p>
    <p>
     — Bodaj ho stislo!
    </p>
    <p>
     A znovu si štrngli.
    </p>
    <p>
     Rozhadzovali jalové slová, a ako deti, rehotali sa na každej maličkosti. Zo smiechu
         nebadane prešli na podráždené nadávky. Tárali na plnú hubu, ako sa povie, dve na tri. Potom
         mimochodom schválili nový obecný poriadok a zanôtili si. Pri speve rozhovor o budúcnosti
         dediny bol pestrejší. Spev rozohreje dušu, omladí človeka.
    </p>
    <p>
     O chvíľu Kukura vstal druhý raz. Pálenka mu trochu udrela i do nôh, ľavou rukou držal sa
         rohu stola, pravou mával okolo seba. Keď mávanie nepomohlo, zaklopal fajkou na pohárik.
         Potom čakal, lebo sa mu nevidelo — ako nastávajúcemu rychtárovi — pokrikovaním oznamovať
         občanom dôležité veci.
    </p>
    <p>
     Gazdovia stíchli.
    </p>
    <p>
     — Len slovíčko, ľudia! — povedal ticho.
    </p>
    <p>
     — Tak povedz!
    </p>
    <p>
     — To som chcel… Keď bude dáka výstava, — bil sa veľkodušne v prsia, — ja vtedy dám o nej
         bubnovať, keď je doma celá dedina… Nošak!
    </p>
    <p>
     — Tak, tak! — tlieskali rozohriati poslucháči.
    </p>
    <p>
     Kukura narážal na odmenu, čo dostal Baďura na nedávnej hospodárskej výstave za príkladný
         chov statku.
    </p>
    <p>
     — Má málo, potreboval tisíc korún… — hučala po miestnosti Baluchova závisť.
    </p>
    <p>
     — A či ste počuli, — smial sa ešte vždy stojaci Kukura, — čo rozprával Mačugovi? Že jeho
         Kešu pán minister i po zadku potľapkali! Na moj’ dušu, takto to povedal…
    </p>
    <p>
     — Ako keby minister nemal inej roboty, len Baďurovu kozu — veď ak krava, nuž moja! — po
         zadku potľapkávať… — udrel na stôl Hudák.
    </p>
    <p>
     Veselí hodovníci náladu vyčarenú ostrým nápojom svorne držali na širokých pleciach, no
         odrazu sa im všetkým pridusil hlas v prepálenom hrtane. Onemeli, ako keby im jazyky
         povyrezával. I vytriezveli za amen. A po chrbte behaly im zimomriavky.
    </p>
    <p>
     Vo dverách krčmy, ako zjavenie, zastal Serapin Hanušin, a za ním tisol sa dnu Ondo
         Baďura s Ivanom Sitárom.
    </p>
    <p>
    </p>
   </div>
   <div type="chapter">
    <head>
     36
    </head>
    <p>
    </p>
    <p>
    </p>
    <p>
     Baďura pred chvíľou sa shováral s Blažejom Rapošom, vedel, o čom je reč u Antalka, no
         radšej sa spravil hlúpym. Nesmel ukázať, že sa vie rozčúliť, to by odporcom dával do ruky
         zbraň proti sebe. Jeho sila bola v rozšafnej trpezlivosti a húževnatosti. Letmo a nenápadne
         si prezrel zarazenosť rodákov. Dosť mali oni so sebou i takto. Nevedeli na čom sú. Boli
         čudní a neprirodzení, ako pri krádeži prichytení zlodeji.
    </p>
    <p>
     — Hehehe… Do komína treba zapísať… — zažartoval Davidko, keď sa trochu prebral z
         omráčenia. — Rychtár prišiel do krčmy… I s mladým pánom… Dosť pekne, že sa medzi nami
         ukážete…
    </p>
    <p>
     Po Davidkovi i ostatní sa probovali rozosmiať, ale nevládali. Len oči si pretierali. Ani
         mŕtvy by ich nebol tak prekvapil, keby bol prišiel z ohradeného cmitera, ako ich prekvapil
         Baďura.
    </p>
    <p>
     — O čom diškurujete, ľudia? — rozháňal rychtár vľúdnou otázkou stiesnenosť. — Čože je
         vám? Pokračujte. Nedajte sa mýliť…
    </p>
    <p>
     Niektorí otvorili ústa, ale hlas z nich nevyšiel.
    </p>
    <p>
     — Či je vám nie ľúto času? — poznamenal Sitár, ukazujúc na pole. — Toľko roboty na
         všetky strany…
    </p>
    <p>
     — No nuž… — proboval sa premôcť Baluch. Ale ďalej sa nedostal.
    </p>
    <p>
     — Ty vieš, Ondo… — pokračoval Kukura, nadväzujúc na Baluchovo koktanie, ale ani jemu sa
         nepredrala reč cez stiahnuté hrdlo. Zakašľal v nádeji, že zatiaľ dakto iný sa vzmôže na
         súvislejšiu vetu.
    </p>
    <p>
     — Takí ste ako zarezaní! — divil sa Sitár. — My sme raz boli takí na fronte, keď padol
         medzi nás šrapnel…
    </p>
    <p>
     — No vlastne… Ale no… Veď my iba pletky… Tak, hej! Pletky… — vyslobodzoval s námahou
         Davidko kamarátov z nemilého mlčania. — Pletky! — dodal ešte raz, aby zdôraznil výhľady na
         vymotanie sa z nepríjemného položenia.
    </p>
    <p>
     Chlapi prikývli a on dužel, že tak šťastlivo rozuzlil nemilé napnutie. „Pletky“ je
         široké slovo, možno ho natiahnuť. Nuž naťahovali ho.
    </p>
    <p>
     — Pletky! Naozaj, pletky… — opakovali po Davidkovi všetci sborom.
    </p>
    <p>
     A Davidko pokračoval:
    </p>
    <p>
     — Veď ty, Ondo, vieš, aká bieda je teraz všade vo svete… Bieda…
    </p>
    <p>
     — Hej, hej… Bieda! — načahovali sa za vyrieknutým povzbudením až zimnične, aby im
         nebodaj zpred nosa neutieklo, neuletelo.
    </p>
    <p>
     V tú chvíľu môžbyť bolo im i vhod, že je vo svete zle.
    </p>
    <p>
     O biede hovorili ráno, na obed, i večer. Vždycky a všade. Biedu vplietali do radosti i
         do žiaľu, do modlitby i do spevu, do bdenia i do sna, do minulosti, do prítomnosti i do
         budúcnosti, do všetkého. Prišívali ju na všetko, ako záplatu na vrece, podľa potreby. Reč o
         biede valila sa prúdom ako keď žilu pustíš.
    </p>
    <p>
     — Ondo, to je už raz kríž s tou krízou!
    </p>
    <p>
     — A už ju máme i tu, vo valale…
    </p>
    <p>
     V krčme začínalo byť strašne dusno. Ako ešte nikdy. Z hustého dymu predieraly sa k stolu
         prenikavé rychtárove pohľady. Sitár ich podopieral ľahkým úsmevom.
    </p>
    <p>
     — Kto by sa len nazdal, — usmieval sa Sitár šibalsky popod nos, — že vás, chudáci, tá
         kríza tak odrazu začne gniaviť… Inde je horšie a nenariekajú! My, myslím, tohoto roku ani
         nemáme práva hovoriť o kríze… Zrodilo sa nám utešené obilie, zemiaky budú ako päste, a…
    </p>
    <p>
     — Veď už, keď sa to tak vezme, nie je nám najhoršie, ale jednako len, všakver…
    </p>
    <p>
     — No neviem, — pripomínal Kukura, — v novinách o inom sa ani nedočítaš… Už len musí dačo
         byť… Musíme sa prispôsobiť.
    </p>
    <p>
     — Ani vám to nepristane! — rozbíjal Sitár spletené slová roztržitých gazdov.
    </p>
    <p>
     — Vypite si s nami, mladý pán, keď ste už prišli. I ty, Ondo. Sadni si, Hanušin… — núkal
         Kukura. Antalko, nože… My pijeme tvrdú…
    </p>
    <p>
     — Piva nám dajte.
    </p>
    <p>
     Hanušin pretiahol obličaj, skysol. Už pol hodiny sa tešil, že rychtár od radosti vyhodí
         bugilár a dá mu na vôľu, opýta sa ho, na čo by mal chuť, a tu, ľa — rozkazuje pivo. Krčmár
         postavil na stôl tri fľaše piva, v pohároch navierala biela hustá pena, bola pekná ako
         smotana.
    </p>
    <p>
     — No vypi, Serapin… — štrngal si Baďura s Hanušinom a Sitárom. Z ostatných len Kukura si
         štrngol s Baďurom.
    </p>
    <p>
     Hanušin, keď vypil, zpakom rukáva utrel si ústa.
    </p>
    <p>
     — Keď treba, vypijem i pivo, — povedal potom, — ale mal si ho dať aspoň pokrstiť. Bolo
         by lepšie…
    </p>
    <p>
     V Šarišskom pivo krstili rumom.
    </p>
    <p>
     Po jedni zo zarazených, na sprisahaneckej porade prichytených gazdov, šikovne a
         potmehúdsky ušli. Stratili sa ako keby ich bol prievan vytiahol. Ostatným pomaly vracala sa
         rovnováha, posadali si okolo starostu a Sitára, a obsypávali ich narážkami, len aby
         odvrátili od seba pozornosť a aby vyňuchtrili, prečo vlastne prišli.
    </p>
    <p>
     — A čo takého vás priviedlo k Antalkovi? — začal Davidko všetečne.
    </p>
    <p>
     — Ani v päte sme nemali, že prídeš…
    </p>
    <p>
     — Veď hej… Keby sme boli vedeli…
    </p>
    <p>
     — Ty nikdy nevojdeš do krčmy!
    </p>
    <p>
     Teraz, keď im odľahlo na prsiach, nekývražili slovom. Zahlušovali jednu otázku druhou. A
         vzájomne sa podopierali. Rečou i očami.
    </p>
    <p>
     — Iste dačo dôležitého…
    </p>
    <p>
     Baďura čakal. Páčila sa mu tá neohrabanosť rodákov. Myslel si, že takto aspoň trochu
         vytrestá zlomyseľných záškodníkov.
    </p>
    <p>
     — Vrav, Ondo… Čo?
    </p>
    <p>
     — Keď vám poviem, vyvalíte oči ako cibule! — zabrnkal potom ľuďom na dušu.
    </p>
    <p>
     Oni ich už i teraz otvárali.
    </p>
    <p>
     Zvedavosť napnul i Sitár. Keď sa chlapi pozerali jeden na druhého, nachýlil sa nad stôl
         a povedal významne, zdôrazňujúc každé slovo:
    </p>
    <p>
     — A ak sa vám daktorému v očiach i zaiskrí, to nič. Nám sa už zaiskrilo… I Baďurovi i
         mne. Na moj’ veru!
    </p>
    <p>
     — Noó…
    </p>
    <p>
     — Stalo sa dačo? My sme… — vytáčal sa Kukura. — My nič… Ako hovorím, iba sme sa
         shovárali…
    </p>
    <p>
     V domnienke, že Baďura začne rozprávať o prípravách na voľby, na rychtárstvo,
         odskakovali ľudia od svojej horlivosti. Videli, že za chrbtom je ľahšie pracovať ako takto
         — zoči-voči. Tŕpli. Nedočkave hľadeli na Baďurove ústa, čo z nich vypustí.
    </p>
    <p>
     Po krátkej prestávke roztržitým zvedavcom Baďura vyjavil, že na žreb číslo 21.803, na
         ktorý v obecnej pokladnici už dva roky sadal prach, a pre ktorý bolo vo výbore i niekoľko
         nemilých hádok, Šarišské vyhralo pol milióna korún.
    </p>
    <p>
     Znelo to ako v rozprávke. Ale stalo sa. Do dediny bol prišiel agent, navštívil rychtára,
         ponúkal žreby. Nezaškodilo by, myslel vtedy Baďura, kúpiť. Obec potrebuje groše. Cena lósu
         nie je veľká. A kúpený žreb je vždycky nádej na výhru. Časť výboru súhlasila od počiatku,
         ostatných bolo treba presvedčovať. Tak sa pustilo Šarišské do malého dobrodružstva. S
         rozmanitými pocitami. Ale neskoršie, keď dakedy zívala pokladnica prázdnotou, vždycky sa
         našiel horlivec, ktorý zadrapil do žrebu… Máte lós… Hľa… Máte… A teraz i tí najväčší
         krikľúni zbožne počúvajú dráždivú rozprávku o vyhratých peniazoch. Divná vec, ako sa časy
         menia.
    </p>
    <p>
     Hlava sa pri takej rozprávke zakrúti. Veď je to nie maličkosť.
    </p>
    <p>
     — Nie, Ondo… Žartuješ…
    </p>
    <p>
     — Nežartuje! — odpovedal za Baďuru Sitár.
    </p>
    <p>
     — Nemožno…
    </p>
    <p>
     — Ale naozaj? Pravdu vravíš?
    </p>
    <p>
     Vlastným ušiam neverili.
    </p>
    <p>
     — Ale my?! My že sme vyhrali toľko peňazí? Ondo, nerob si z nás bláznov.
    </p>
    <p>
     — Akýchže bláznov? — potľapkal Sitár udiveného starého Geľu po pleci. — Je to svätá
         pravda. No… Čo na to poviete, ľudia? Pekné, čo?
    </p>
    <p>
     Prekvapeným ľuďom bolo treba dožičiť trochu času, aby sa spamätali. Nevychádzali s
         prekvapení. Skoro zabudli i dýchať.
    </p>
    <p>
     — Nuž na moju pravdu… — smial sa zasa tak akosi divne Baluch, — toto treba zapiť. Ja som
         už starý človek, ale o takom dačom som, verte mi, ešte nepočul… Nejde mi do hlavy!
    </p>
    <p>
     A hneď zdvihol kalištek. Povedal „na zdravie“ a priložil pohárik k ústam. Ale ľudia
         čušali. A nepili.
    </p>
    <p>
     Geľo len krútil hlavou a hundral si čosi popod nos. Vari sa ho chytal závrat. Z jeho
         reči dalo sa vyrozumieť: „Čudné, čudné veci sa to dejú dnes na svete… Kúpiš si za pár
         šestákov zdrap papieru a vysolia ti zaň toľkú sumu, že ťa to až ohlušuje…“
    </p>
    <p>
     — Hm, tak teda my sme teraz už milionári… — krútil hlavou i Hudák. — Ha ha ha… Ako ľahko
         sa možno dneska stať milionárom!
    </p>
    <p>
     — No ale… Povedzte, ľudia, je to možné?
    </p>
    <p>
     — Mne to nejde do hlavy! — húdol Geľo jednostaj po svojom.
    </p>
    <p>
     — Ako by nemohlo byť?
    </p>
    <p>
     — Veď dakto musí na nás doplatiť!
    </p>
    <p>
     — V tom iste bude dáky švindel…
    </p>
    <p>
     Pred očami všetkým poletovaly veľké, záhadné bankovky. Sedliak je naučený sbierať
         peniaze po krajciarikoch. Za statok, za hydinu, za zrno. Za statočnú robotu. Tu sa odrazu
         objavila hŕba bankoviek — za zdrap papieru. Akýmsi záhadným spôsobom.
    </p>
    <p>
     — Úžas!
    </p>
    <p>
     — Toľko peňazí!
    </p>
    <p>
     — Či to svet chýral takú vec?
    </p>
    <p>
     — Prevrátené poriadky!
    </p>
    <p>
     I Kukura prišiel k sebe. Zabudol na rychtárstvo, zabudol i na zlosť proti Baďurovi. Ani
         nezbadal, ako to prišlo, ale náhle zvľúdnel. Prisadol si bližšie k rychtárovi a začal
         rozprávať lichotivo, ako sa snažili lichotiť i ostatní jeho priatelia.
    </p>
    <p>
     — Veru si nás potešil, Ondo… Mne až srdce poskakuje. Toto je už hej novina! Nezapijeme?
    </p>
    <p>
     — Antalko, nože ponalievaj…
    </p>
    <p>
     — Pamätáš, Ondo, — pokračoval Kukura medzitým, čo krčmár nalieval, — ja som vtedy vo
         výbore nebol proti tým lósom… Ja som vám, ľudia, tušil, že prinesú požehnanie a šťastie…
    </p>
    <p>
     Baďura ešte neodpovedal. Čakal. Keď to šteklivé prekvapenie rozložil po stole, nechal
         rozprávať iných. Videl, že sa musia vyhovoriť. Z pŕs vypúšťané slová vracaly uspokojenie.
         Baďurovi dosť bude hovoriť neskoršie. Už teraz tušil, ako bude musieť mierniť rozpálené
         mozgy rodákov, keď im ich rozpáli závratné bohatstvo.
    </p>
    <p>
     — Nuž vyhrali sme…
    </p>
    <p>
     — Pol milióna…
    </p>
    <p>
     — Hm… To ako keby sme na ceste našli…
    </p>
    <p>
     — Tak, tak… Ako keby sme našli…
    </p>
    <p>
     Krútili sa okolo tej lákavej, usmievavej číslice ako mačka okolo horúcej kaše. I
         pohladiť by ju chceli, i boja sa, že sa popália.
    </p>
    <p>
     — No a prišlo už i dáke písmo?
    </p>
    <p>
     — Telegram prišiel! — zdvihol prst Hanušin. — Ja som bol práve s pánom Sitárom na
         obecnom dome, keď prišiel poštár na bicykli. I zľakol som sa. Reku — či ťa nevolajú na
         pohreb… Lebo kedysi tak bolo: Telegram — pohreb. Otvoríme, tŕpneme, čítame… Ani nám veriť,
         ani neveriť… Čítame ešte raz… Ale Ondo rozumný človek: Ba veru bude to tak, ako píšu. Nuž
         zašli sme sem, zvestovať vám novinu…
    </p>
    <p>
     Hanušin rozprával vážne a súvisle, prinajmenšom tak, ako keby mal polovičnú zásluhu na
         tom, že ten telegram prišiel.
    </p>
    <p>
     — Telegram, hm… obšíval sa Geľo. — Mne vám to, ľudia boží, len nie a nie do hlavy! Taký
         div… Veru je to čudné na tomto svete. Na moju hriešnu, čudné…
    </p>
    <p>
     S jedno šesť chlapov sedelo v krčme ako pri rodinnom stole. Svorne, kamarátsky. Držali
         sa navzájom ako ohnivá reťaze a hladkali každé vyrieknuté slovo. Ani Sitár im neprekážal.
         Teraz prvý raz ho zniesli vo svojom kruhu bez najmenšieho odporu. Pre údiv ho, možno, ani
         nebadali, preto im neprekážal.
    </p>
    <p>
     — To je zas dačo pre obec! — vydýchol Kukura.
    </p>
    <p>
     Hádam nerozprával úprimne, ale nemohol hovoriť inakšie.
    </p>
    <p>
     — Ondo, — potľapkal Davidko Baďuru po pleci, — čo ty chytíš do rúk, všetko ti navidomoči
         rozkvitne… Šťastlivý človek!
    </p>
    <p>
     Všetci súhlasili.
    </p>
    <p>
     — Tak, tak… Šťastlivý človek…
    </p>
    <p>
     — Máš šťastlivé ruky — —
    </p>
    <p>
    </p>
   </div>
   <div type="chapter">
    <head>
     37
    </head>
    <p>
    </p>
    <p>
    </p>
    <p>
     Na veľké Sitárovo prekvapenie chlapi u Antalka sa nevrhli na výhru ako šelmy. Udivení
         len krútili hlavou a zbožne pozerali na telegram, ležiaci na stole. Azda si netrúfali načať
         toľký groš. I to je možné. Pri takej neslýchanej zvesti všeličo je možné.
    </p>
    <p>
     — No a… — začal preto sám, — ako myslíte, dobrí ľudia? Čo spravíme? Budeme musieť
         peniazmi dáko naložiť.
    </p>
    <p>
     Hudák poškriabal sa za ušami. Proboval čítať v očiach priateľov. Ale všade sedel iba
         údiv. Nuž zanôtil:
    </p>
    <p>
     — Nooóó… To je ťažká vec, pán Sitár… Počkajte chvíľu.
    </p>
    <p>
     A po ňom i starý Geľo:
    </p>
    <p>
     — Tak, tak… Treba počkať. Najprv sa nám musí všetko v hlave rozležať. Ja som vám ako
         keby ma drúkom ovalil…
    </p>
    <p>
     — Dobre hovoríš, Geľo… Rozležať. Poriadne rozležať! Však, Kukura…
    </p>
    <p>
     — Nuž, či ja viem… Svolajme, vari, národ do školy. Nech každý povie, čo si myslí. Nech
         rozhoduje väčšina. Jednému je ťažko… Neviem radiť. Iba to, čo som povedal: do školy…
    </p>
    <p>
     — Múdre slovo! — zajasal náhle Geľo, ako keby mu v hlave svitlo. — Vyhrali sme, nuž
         máme… I ja by som poradil, slúchnite, ak chcete… Ja myslím, najlepšie bude rozrátať na
         obec, vyrátať, čo padne na hlavu a — rozdať… No, ľudia… Veď hovorte!
    </p>
    <p>
     — Tak bude najlepšie…
    </p>
    <p>
     Teraz sa zas Baďura poškriabal za ušami. Nechcel ani obrvou pohnúť, ale zármutok
         nezakryl. Pred chvíľou prichádzal do krčmy s hýriacou radosťou, s vervou ubezpečoval
         Sitára, že sa gazdovia vyslovia za most, a oni: rozpočítať na obec a rozdať. Baďura sa
         strašne hanbil, že tak nerozvážne kládol za svojich pred Sitárom ruku do ohňa.
    </p>
    <p>
     — Teda vy mienite rozdať, — vyvádzal Sitár rychtára z pomykova. — Zamyslite sa lepšie,
         ľudia boží. Ak chcete, ja vám poradím dačo lepšieho… Nemyslíte, že by bolo užitočnejšie za
         tie peniaze dačo vybudovať? Aby z toho mala osoh celá obec!
    </p>
    <p>
     — Hehehe… — vyhŕklo z Geľa. — Veď my za tie peniaze nemôžeme budovať!
    </p>
    <p>
     — Prečo by sme nemohli?
    </p>
    <p>
     — Preto… — naklonil sa k rychtárovi, súc rád, že ho môže poučiť. — Keď sa buduje pre
         obec, musí to byť v rozpočte… Hehehe…
    </p>
    <p>
     — Už si ty len truľo, Tobiáš! — osopil sa Baďura na Geľu.
    </p>
    <p>
     Možno, že to povedal trochu neomalene, hrubo. Geľo sa odvrátil zahanbený a Kukura ho
         pohotove obhajoval:
    </p>
    <p>
     — Nonono…! Ondo, do truľov nadávať za to nikomu nemusíš. Keď Pán Boh rozdával rozum,
         boli tam i iní, nielen ty… A keď si už toľký čas rychtár, mal by si vedieť, že naša obec
         nemôže mať taký vysoký rozpočet. Zabudol si, že nám ho vlani z okresu vrátili a že sme z
         neho museli vymazať skoro polovicu… Len sa rozpamätaj! A aký to bol rozpočet — trt!
    </p>
    <p>
     — Nebuď nežičlivý! — zamrmlal Geľo popod nos.
    </p>
    <p>
     — Ba hej… Peniaze sú naše, čo komu do toho, ako ich strovíme? — podopieral náhľady
         väčšiny i Hudák.
    </p>
    <p>
     — A mne by sa zišlo sopár šestákov, — razil Geľo húževnate cestu k svojmu právu… — Syna
         teraz i tie krstiny rozsypaly…
    </p>
    <p>
     — Ale, pán Geľo, — presviedčal Sitár kmotrovho otca. — Peniaze vyhrala obec. Nemožno ich
         rozdeliť medzi jednotlivcov. Peniazmi treba naložiť tak, aby z toho mal osoh celok. Obec. A
         obec sme všetci…
    </p>
    <p>
     — Ale iba vtedy, keď treba platiť! Vtedy vedia o nás…
    </p>
    <p>
     Rozhovor začínal byť živý a prudký. Jazyky sa začaly nápadne chytro rozväzovať. Baďura
         myslel, že je na čase, aby sa i on ozval.
    </p>
    <p>
     — Vy ste už povedali svoje… — začal.
    </p>
    <p>
     — Počkaj, počkaj…
    </p>
    <p>
     Ľudia nechceli pustiť Baďuru k slovu. Vari zo strachu. Tušili, že ich nemilo prekvapí,
         že ich ovalí dákym vydumaniskom. Cítili, že len tak bude dobre, keď Baďura ani ústa
         neotvorí, kým svoj diel z výhry nebudú mať v hrsti. Ak povie slovo, ohluší alebo i rozbije
         všetky ich nádeje.
    </p>
    <p>
     Hanušina výhra nezaujímala, on už na obecnom dome počul, ako ju delil Baďura so Sitárom.
         Zavše odbehol do šenku, poshovárať sa s Antalkom. Len kedy-tedy nakukol do krčmy povedať
         slovo, aby postriehol vývoj nálady. Keď zbadal kyslú tvár starého Tobiáša Geľu, nezdržal sa
         úškľabku.
    </p>
    <p>
     — Čo je s tebou, Serapin?! — zadivil sa Baďura. Hanušinov smiech bol neprirodzený. —
         Vari si spitý?
    </p>
    <p>
     Hanušin neodpovedal.
    </p>
    <p>
     — No… — povzbudzoval ho rychtár. — Akože si sa to mohol, človeče…
    </p>
    <p>
     — Vieš, Ondo, — vymýšľal Hanušin výhovorku, — to si ty na vine… Načo si rozkazoval pivo?
         Pivo na lačný žalúdok…
    </p>
    <p>
     — Od piva si sa opil?
    </p>
    <p>
     — Od piva som sa neopil, ale zle mi od neho prišlo, nuž chodil som si do šenku žalúdok
         naprávať… A tu ste sa tak vážne radili, nechcel som vyrušovať…
    </p>
    <p>
     — Ej, Serapin…
    </p>
    <p>
     — Keď máš slabú náturu, nepi! — karhal Hanušina i Kukura. — Veď sotva stojíš na nohách…
    </p>
    <p>
     — Ty čuš! Ja som len spitý. To prejde. Ale ty si sprostý a to neprejde… Hehehe…
    </p>
    <p>
     Všetci sa smiali, ako pohotove schladil Hanušin hrdinského Kukuru. Pochytili sa, boli by
         sa i poprali. Ale znenazdania prihodilo sa čosi nezvyklého. Do krčmy prišli četníci.
    </p>
    <p>
     — Gratulujeme! Už sme počuli… — začali dobrácky.
    </p>
    <p>
     — Ďakujem pekne, — podával Baďura četníkom ruku.
    </p>
    <p>
     — Máme s vami robotu, — povedali potom.
    </p>
    <p>
     Baďura vstal, siahal za bakuľou.
    </p>
    <p>
     — Už som sa strojil odísť… Poďme.
    </p>
    <p>
     — I Kukura nech ide s nami.
    </p>
    <p>
     — Ja? — vyvalil Kukura oči. — A čože ja?
    </p>
    <p>
     — Len poďte.
    </p>
    <p>
     — Ak mi dačo chcete, viete, kde bývam! — mrmlal Kukura najedovaný. Hlasno reptať sa síce
         neopovážil, ale zrejme dával na javo, že sa nerád poddáva vôli četníkov.
    </p>
    <p>
     Keď mu ešte povedali, aby veľa nemudroval, že má najmenej čo rozprávať, zlostne šmaril
         klobúk na hlavu a vytratil sa z krčmy prvý.
    </p>
    <p>
     Tí, čo ostali pri stole, vyjavene hľadeli najprv na seba, potom pomaly, po jednom
         odchádzali. V krčme nemali viac čo hľadať, v rozhovore o výhre nemohli pokračovať a na
         ostatné veci teraz nebola chvíľa. Odišli napaprčení a nevšímali si prekvapeného Antalka,
         ktorý roztržite hľadal príčinu neočakávanej návštevy četníkov. Dosiaľ mu hučalo v ušiach,
         ako ho okríkali pri vyšetrovaní tej vraždy. Pre Gregora trpel dvojnásobne: mnohí sa báli
         chodiť k nemu večer, lebo sa po dedine roznieslo, že pred krčmou straší.
    </p>
    <p>
    </p>
   </div>
   <div type="chapter">
    <head>
     38
    </head>
    <p>
    </p>
    <p>
    </p>
    <p>
     Na obecnom dome Kukura stál pri Baďurovi zlostný, odmeriaval ho podráždenými pohľadmi.
         Najväčšmi ho škrelo, že četníci takto pokorili jeho hrdosť. Pred toľkými ľuďmi v krčme! „Ak
         proti mne dačo majú“ — myslel si, — „mohli prísť do môjho domu, ako už i boli, a nie takto
         pred cudzími, pred rychtárom, ma spovedať… Či ma majú za lapaja bez prístrešia? Zazerajú na
         mňa ako na zlodeja! Azda len nešípia dačo o tých remeňoch…“ Pri tejto myšlienke cúvol. Aby
         sa nestal nápadným, spravil dva pevné kroky k lavici, sadol si a hodil hlavou. Zlostne
         odfukoval.
    </p>
    <p>
     — No a teraz mi povedzte, čo vlastne chcete odo mňa? — povedal potom mrzute, keď sa mu
         už nevidelo čakať do nekonečna.
    </p>
    <p>
     Strážmajster Machaj si len pohvizdoval, Neuschl mlčky listoval v akomsi protokole. Potom
         si zapálil cigaretu, obrátil sa ku Kukurovi, a pozerajúc mu rovno do očí, začal:
    </p>
    <p>
     — Pán Kukura, sú tu veci, ktoré ako vidieť, nemajú konca. Od istého času Šarišské je
         zamorené nepeknými neplechami. Zase sme sa čosi dozvedeli.
    </p>
    <p>
     — To, že sú neplechy, to viem, — prikývol Kukura. — Ale či ja za to môžem? Ja nie som
         rychtár… Rychtár sa má starať… Čože ja? Rychtára si volajte na zodpovednosť!
    </p>
    <p>
     — Ostaňme pri veci! Pán Kukura, u vás slúžil akýsi Peter Tumidaj. Pamätáte sa na neho?
    </p>
    <p>
     Kukura len oči vyvalil, prečo, prebohavečného, sa četníci miešajú i do jeho sluhu. Peter
         Tumidaj ho vôbec nezaujímal. Trochu sa s ním pozlostil, potom ho vypustil z hlavy a viacej
         na neho nemyslel.
    </p>
    <p>
     — Tak čo? Kde je?
    </p>
    <p>
     — Neviem. Ušiel odo mňa.
    </p>
    <p>
     — Kedy?
    </p>
    <p>
     — Dávno.
    </p>
    <p>
     — Rozpamätajte sa na deň.
    </p>
    <p>
     — No… — namáhal si Kukura hlavu, hoci nemusel, vedel i zpamäti, kedy odišiel od neho
         Peter Tumidaj. — Čosi sa mi marí, bolo to v čase, keď mi syn išiel do Ameriky… Tak dáko.
    </p>
    <p>
     — S kým ušiel?
    </p>
    <p>
     — Sám.
    </p>
    <p>
     — Kam?
    </p>
    <p>
     — Neviem. Ani v päte nemám starať sa o neho.
    </p>
    <p>
     Neuschl odložil protokol, podišiel ku Kukurovi, položil mu priateľsky ruku na plece a
         usmial sa. Na úsmev sa Kukura zháčil. Keď ide len o Tumidaja, to nebude také strašné.
         Prestal sa mračiť. Rozpomenul sa na toho človeka, býval neogabaný, všetko sa mu muselo
         vždycky i dvakrát prikazovať a na všetko zabudol. A večne mal čosi za lubom.
    </p>
    <p>
     — Vidíte, pán Kukura, — rozprával Neuschl, — to je chyba, že sa o Petra Tumidaja
         nestaráte.
    </p>
    <p>
     — Prečo? Opustil ma, keď bolo v dome najviac roboty, keď som ostal bez pomoci… A čo je s
         ním? Vy azda viete, kde je?
    </p>
    <p>
     — Ako sme zistili, šiel s vaším synom do Ameriky.
    </p>
    <p>
     — Ba kieho šľaka! — vyskočil Matej.
    </p>
    <p>
     — Prišlo oznámenie.
    </p>
    <p>
     — Môj syn s takým trhanom?! To je nemožná vec.
    </p>
    <p>
     — Možná, nemožná, ale je tak.
    </p>
    <p>
     Na neuverenie. Možno mýlka. Možno nedorozumenie. Janko naveky býval vyberavý v
         kamarátoch. S hocikým sa ani do reči nepustil. Taký hrdoš. Kukurovi to nešlo do hlavy.
         Zamyslel sa a povedal:
    </p>
    <p>
     — Nie, pán vrchný… To nie je pravda. Môj Jano odchádzal do sveta sám. Odprevádzal som
         ho. Viem. Ten naničhodník zmizol ešte vtedy, keď bol Janko doma. Zháňal som ho priahať a už
         ho nebolo.
    </p>
    <p>
     — No dobre, nech bude tak, ako vy hovoríte.
    </p>
    <p>
     — Inakšie ani nemôže byť…
    </p>
    <p>
     — Syn vám už písal?
    </p>
    <p>
     — Nepíše! Iba ma sužuje. Už ani spať nemôžem od starostí. Len schnem a — —
    </p>
    <p>
     Mávol rukou. Ťažko mu bolo o týchto veciach uvažovať nahlas. Dosť mu je, keď doma žena
         zalamuje rukami, a keď mu vyhadzuje na oči, že sa lakomil na doláre. Poškriabal sa za ušami
         a vzdychol. V jeho prednese bola bolesť. To sa otcovské srdce ozývalo. Neuschl videl a
         pochopil, že pod hrubou konopnou košeľou v Kukurovi tlčie kus ľudskej šľachetnosti. Chcel
         ho uspokojiť.
    </p>
    <p>
     — Netrápte sa už, pán Kukura… Váš syn je na dobrom mieste. Nemusíte sa o neho
         strachovať. Už sme sa dozvedeli, kde je.
    </p>
    <p>
     — Kde?
    </p>
    <p>
     — Dozviete sa čoskoro.
    </p>
    <p>
     Kukura sa najprv usmial. Hlavná vec, že sa netreba strachovať. Nebolo príčiny Neuschlovi
         neveriť.
    </p>
    <p>
     — Kde je? Povedzte mi… — žobronil.
    </p>
    <p>
     — Už ste toľko čakali, počkajte ešte deň, dva…
    </p>
    <p>
     — Ale…
    </p>
    <p>
     — Buďte spokojní…
    </p>
    <p>
     — Nato ste ma volali?
    </p>
    <p>
     Neuschl sa znovu posadil za stôl, vzal do ruky protokol a nevšímajúc si Kukurovej
         nedočkavosti, čítal si mrmlavo vetu za vetou. I jemu samému bolo divné, čo všetko stálo v
         úradnom oznámení. Nuž netajil sa údivom.
    </p>
    <p>
     — Onedlho vyvalí oči celé Šarišské!
    </p>
    <p>
     — Azda len nie dačo zlého? — vyzvedal teraz už i Baďura. — Čože sa zas prihodilo, pán
         Neuschl? Ja už šediviem!
    </p>
    <p>
     Baďura dosiaľ mlčky sedel pri obloku a rozhovor četníckeho strážmajstra s Matejom
         Kukurom počúval iba jedným uchom. Pozeral na dvor. Hútal o rečiach gazdov, ako ich pred
         chvíľou rozhadzovali po krčme. A proboval sám od seba uhádnuť, prečo sa zaujímajú četníci o
         Kukurovho sluhu.
    </p>
    <p>
     — S vami, pán starosta, si pohovoríme potom, keď odbavíme Kukuru. Dnes ešte nemôžeme
         všetko vyzradiť, ale prekvapenie bude veľké… No pokračujme… Pán Kukura, povedzte nám, čo
         viete o tom, že Koperdanke vtedy, keď váš syn odchádzal do Ameriky, skapalo zo skrine tri
         tisíc korún?
    </p>
    <p>
     Kukura vyvalil oči. Takej otázky nečakal. Myslel na syna, začínal byť rád, že konečne sa
         o ňom dačo dozvie, a tu také čudné — vyšetrovanie. Miešajú ho dovedna s nesvedomitým sluhom
         a spomínajú dáke ukradnuté peniaze.
    </p>
    <p>
     — No na moj’ dušu! — zhíkol. — To je veru pekná robota!
    </p>
    <p>
     — Viete o tom dačo?
    </p>
    <p>
     — Neviem.
    </p>
    <p>
     — Ale prečo sa Koperdanka hneď neozvala? — otváral oči i Baďura. — Veď neraz som ju
         navštívil. Nič nepovedala…
    </p>
    <p>
     — Vraj iba včera nazrela do vkladnej knižky, a zistila, že z nej chybia tri tisícky.
         Sporiteľňa peniaze vyplatila v deň Gregorovej smrti.
    </p>
    <p>
     — Bože, Bože… A čo teraz?
    </p>
    <p>
     — Hľadáme zlodeja.
    </p>
    <p>
     — A to… — odkašľal si Kukura, — myslíte azda na môjho syna? Veď viete, že môj Jano vtedy
         bol už preč…
    </p>
    <p>
     — To je pravda, bol preč, ale na poľských hraniciach sa stretol s Tumidajom a potom išli
         spolu.
    </p>
    <p>
     — No… Toto mi je veru pekná robota! — tratil Kukura vládu nad sebou.
    </p>
    <p>
     Ani sa nezdržal, vstal, prechádzal sa po izbe a rozprával si viac k sebe, ako k
         prítomným ako smyslov zbavený:
    </p>
    <p>
     — Mňa porazí, ak je to pravda… Mňa porazí… Môj syn sa zapletie s takým niktošom… Môj
         Jano… Nie, nie, páni! Neverte!
    </p>
    <p>
     Neuschl bol v pomykove, či povedať, čo vie o jeho synovi, ale usúdil, že nezaškodí
         tvrdohlavca trochu ešte potrápiť. Rozptyľoval ho teda inakšie.
    </p>
    <p>
     — Vidíte, pán Kukura… — hovoril mu do duše, — prečo ste nám neprišli hneď povedať, že
         vám sluha ušiel? A prečo ste tajili, že vám syn išiel do Ameriky?
    </p>
    <p>
     — Či som ja vedel? Či som tušil?
    </p>
    <p>
     — Mohli ste si ušetriť mrzutosť. Mohli ste mať svätý pokoj.
    </p>
    <p>
     — A čo… Povedzte… Dostali sa tí mládenci za more?
    </p>
    <p>
     — Na túto otázku vám najlepšie odpovie váš syn.
    </p>
    <p>
     — Ale kedy? Nemučte ma! Kedy?
    </p>
    <p>
     — Keď sa vráti.
    </p>
    <p>
     — A vy nepoviete?
    </p>
    <p>
     — Nie.
    </p>
    <p>
     Matej Kukura nechápavo krútil hlavou, zabožekal, vzdychol, a keď mu dali súhlas k
         odchodu, vytratil sa z izby ako opitý.
    </p>
    <p>
     Četníci potom pokračovali v rozhovore s rychtárom a vyšetrili príbeh Ďura Durného, ktorý
         sa včera v noci opil, potom doma, blúkajúc sa po dvore stúpil na hrabky a akosi nebezpečne
         sa poranil. Nikto nevedel povedať, ako sa mu mohla kosa zaseknúť do lakťa. Vraj len zaťal
         zuby, zasyčal. O chvíľu, keď splašil dom, Borča Blašková zbadala, že má celý rukáv krvavý.
         Durný ramena necítil, tak tŕplo. Borča nad ránom zbuntošila celú dedinu, vykrikovala po
         ľuďoch, že Durného chceli zabiť. Medzitým Ďuro doma vytriezvel a keď ho postrašili, že mu
         ruka puchne a že by z toho mohla byť i otrava krvi, bežal sa poradiť k rychtárovi. Odviezli
         ho do špitála.
    </p>
    <p>
    </p>
   </div>
   <div type="chapter">
    <head>
     39
    </head>
    <p>
    </p>
    <p>
    </p>
    <p>
     Po dedine medzitým ktosi rozchýril, že četníci Kukuru zatkli. Po sprisahaneckej schôdzi
         ľudia usudzovali, že Baďura do krčmy prišiel náročky vyňuchtriť náladu a že s četníkmi bol
         už vopred ushovorený. Všetko sa nápadne shodovalo. Najprv on, potom četníci. A na tej výhre
         možno ich chcel nachytať. Možno si to len vymyslel. Usúdili, že to bude tak, ako teraz
         hútajú, keď im v hlave svitlo. A to bol olej na oheň.
    </p>
    <p>
     — Prišiel ta ako Judáš…
    </p>
    <p>
     — A niektorí mu ešte veria…
    </p>
    <p>
     — Vari on…?
    </p>
    <p>
     — Akože ináč?
    </p>
    <p>
     — On ho dal zatknúť! Veď je to jasné ako sopeľ.
    </p>
    <p>
     Takto si odľahčovali. Ale to bola slabá reč. Museli pritlačiť. Pridať zlosti do hlasu,
         aby hrmel do duše i tým, čo dosiaľ veria Baďurovi.
    </p>
    <p>
     — Iste preto, že mu chcel vytrhnúť z ruky rychtársku palicu! Drží sa jej ako voš
         kožucha!
    </p>
    <p>
     Iba ktosi pochyboval.
    </p>
    <p>
     — Preto? Veď je sloboda! Preto hádam nemožno…
    </p>
    <p>
     — Dnes všetko možno!
    </p>
    <p>
     — Vidíme na vlastné oči, aké nešťastie sa nám valí na naše biedne plecia.
    </p>
    <p>
     Ľahkomyseľní rebelanti tratili pevnú pôdu pod nohami. Svieralo ich to, div nezadusilo.
    </p>
    <p>
     — Nešťastie, nešťastie… — nôtili bolestne.
    </p>
    <p>
     — Nie nadarmo hovorí príslovie: Nešťastie nechodí po horách, ale po ľuďoch… Valí sa na
         nás…
    </p>
    <p>
     Ale nešťastie nevalilo sa na nikoho, iba na tých, čo ho na seba strhli. Boli vzrušení, a
         nemiernili sa ani potom, keď zazreli pred sebou kráčať zroneného skrušeného Mateja Kukuru.
    </p>
    <p>
     Teraz boli ešte bezradnejší. Ako hrešili, ako im vrela žlč, ako sa púšťali do rychtára i
         do četníkov — a Kukuru nezatkli, nepotrestali ho za to, že chcel byť rychtárom. Boli ustatí
         od toľkých prekvapení.
    </p>
    <p>
     — Nezatkli ho? — otvárali ústa.
    </p>
    <p>
     — Vari nie…
    </p>
    <p>
     — Azda mu nevedeli nič dokázať, nuž ho pustili…
    </p>
    <p>
     — Vysekal sa.
    </p>
    <p>
     — Azda!
    </p>
    <p>
     — Ale dačo preca len s ním vyviedli…
    </p>
    <p>
     Kukura kráčal dolu dedinou ako zmoknuté kurča. Klobúk mal stiahnutý až na uši a robil
         sa, ako keby nikoho nevidel. Možno ani nechcel vidieť. Hlavu mal ako mlynicu. Hučalo v nej.
         Div sa mu neroztrieštila.
    </p>
    <p>
     Čiasi cudzia kostnatá ruka zadrapila sa mu do srdca a žmýkala z neho čerstvú červenú
         krv. A strach akoby toporom — podtínal mu nohy.
    </p>
    <p>
     Keby sa bol Matej Kukura pozrel do zrkadla, bol by uvidel divný obraz a bol by sa
         presvedčil, že zošedivieť možno i za niekoľko minút. Zaliezol pod kôlňu, posadil sa na klát
         a vysilený únavou zahľadel sa olovenými očami do neznáma — hľadať strateného syna. Keby ho
         mal pred sebou, pozrel by sa na neho a bol by na čistom. Neistota je strašná!
    </p>
    <p>
     Predtuchy našepkávaly mu zlý koniec Janovej cesty do Ameriky. Ako sa tešil! Ako dieťa.
         Myslel si, chlapec pozná kus sveta, nadobudne skúseností pre život, otlčie sa, nasbiera
         dolárov a príde domov ako chlap. Celá dedina bude na ňom pásť oči. Jano má otvorenú hlavu,
         vráti sa z Ameriky vybildovaný, bude v dedine zázraky stvárať. On usiloval sa chalupu
         vybudovať, aby ju časom mohol odovzdať synovi so sladkým odkazom: Zveľaďuj! Nádeje mu čas
         rozmrvil a k predtuche pridala sa ešte i hanba, spomínaná četníkmi pre ukradnuté
         Koperdankine peniaze.
    </p>
    <p>
     Na Mateja Kukuru valilo sa božie dopustenie.
    </p>
    <p>
     — Matej, už zasa boli tu četníci, — rozprávala mu ustrašená žena, keď ho zazrela sedieť
         takého ovisnutého pod kôlňou.
    </p>
    <p>
     — Hovoril som s nimi…
    </p>
    <p>
     — Bože, Bože… Taká hanba…
    </p>
    <p>
     Kukurová lamentovala, zalamovala rukami a Kukura jej pomáhal božekať. Božekali spolu.
         Obidvoch čosi prelamovalo v drieku.
    </p>
    <p>
     — Stará, ak zblázniem, ako Šurín, nečuduj sa… Mne ti je strašne… Už mi nič nevychodí,
         len vziať štránok a zakosíliť si ho okolo krku…
    </p>
    <p>
     — Ale sme sa my dožili…
    </p>
    <p>
     — Valí sa na nás hanba, akej svet nevidel…
    </p>
    <p>
     — Bože, čím sme sa previnili, že nás tak tresceš!?
    </p>
    <p>
     Kukura odrazu vstal, vzpriamil sa, vypnul ostatné omrvinky síl, zdvihol sovretú päsť a
         pohrozil bezohľadne do čiernej tmy:
    </p>
    <p>
     — Bodaj ho porantalo i s takým životom!
    </p>
    <p>
     — Tá Amerika, tá Amerika… — lamentovala Kukurová cestou do izby.
    </p>
    <p>
     Kukurovi, keď zaklial, sa trochu uľahčilo. Ľahol si. Ale neusnul. Celú noc sa
         prehadzoval na posteli. S ťažkými myšlienkami tak mu bolo, ako keby ležal na žeravých
         uhlíkoch, na Matajovej posteli, ako bol kedysi čítal v akejsi rozprávke.
    </p>
    <p>
    </p>
   </div>
   <div type="chapter">
    <head>
     40
    </head>
    <p>
    </p>
    <p>
    </p>
    <p>
     Nad ránom Kukura zdvihol hlavu. Žena mu sedela konča nôh s pátričkami v rukách. Tíško
         vzlykala. Ona sa celú noc modlila, v modlitbách sa jej čas chytrejšie míňal.
    </p>
    <p>
     — Margita, ty nespíš?
    </p>
    <p>
     — Ako by som mohla, Matej… Taká hanba, taká hanba…
    </p>
    <p>
     Kukura svraštil čelo a pozrel na ženu.
    </p>
    <p>
     — Už vieš? — povedal zadivený, naťahujúc údy.
    </p>
    <p>
     — Veď prišla karta.
    </p>
    <p>
     — Od koho?
    </p>
    <p>
     — Jano písal. Včera popoludní.
    </p>
    <p>
     Toto bola pre Kukuru novina.
    </p>
    <p>
     — Prečo si mi nepovedala? Ukáž. Čo píše? — vyskočil Kukura s postele ako zelektrizovaný.
         — Konečne, že dá o sebe vedieť! Včera už i četníci, že je na dobrom mieste, že… že sa
         nemusíme strachovať…
    </p>
    <p>
     — A to si ty nerozprával o Janovi?
    </p>
    <p>
     — O ňom, ale to, že písal, neviem. Čo je s ním? Kde je?
    </p>
    <p>
     — Chudák… Cesta do Ameriky sa vraj nevydarila. V Poľsku ten provadiner ušiel i s
         peniazmi, a našich mládencov potom šupom priviedli do Prešova.
    </p>
    <p>
     Kukura lístok od syna držal v ruke, pozeral naň, ale nevedel čítať. Litery slievaly sa
         mu v akúsi rozmytú makuľu. A ruka sa triasla. A v hlave znovu začalo, ako včera, hučať ako
         v mlynici.
    </p>
    <p>
     — Kde je teraz?
    </p>
    <p>
     — Sedí v Prešove. V hárešte…
    </p>
    <p>
     Kukurovi bolo do zúfania. Bol síce poriadny chlap, ale toľko vzrušenia bolo nad jeho
         sily. A čo je moc, je moc. I strunu len s mierou možno šponovať. Ak ju príliš natiahneš,
         praskne. Tak začaly praskať i Kukurove nervy. Po troške, aby to dlhšie trvalo a väčšmi
         bolelo.
    </p>
    <p>
     — Takáto hanba, taká hanba… — stonal zbabele. — A četníci včera iba o tých
         Koperdankiných peniazoch.
    </p>
    <p>
     — O akých?
    </p>
    <p>
     Matej trhane rozpovedal, čo počul na obecnom dome. A práve tak, ako včera jemu vyhodili
         na oči, že sa v Šarišskom dejú veci, ktoré — ako vidieť, nemajú konca, vyčitoval teraz on
         svojej Margite, prečo aspoň ona nemala rozum, keď Jano začal mátožiť s tou prekliatou
         Amerikou.
    </p>
    <p>
     — Chlapovi sa nediv, že nemá posedenia, — ospravedlňoval svoju horlivosť pri prípravách
         na synovu cestu do sveta, — on je už tak stvorený, to má v krvi, že naveky musí fanfáriť
         ako vták, ale vy, ženy, ste na to, aby ste nás trochu krotily, zdržiavaly sedieť v teplom
         hniezde… Nehovorím, že by si bola vinovatá, veď všetci sme chceli dobre…
    </p>
    <p>
     — Už sa neodstane…
    </p>
    <p>
     — Len ako sa teraz svetu na oči ukázať?
    </p>
    <p>
     — Poručeno Pánu Bohu, — oddávala sa Kukurová do vôle božej. — Len aby prišiel, chudák…
         Len aby bol zdravý… Ľudia zabudnú…
    </p>
    <p>
     Kukurovi, starému hrdošovi, hrozné bolo vžívať sa do skutočnosti. V noci, keď
         poskakovaly pred ním všakové výčitky, prišiel i na dôležitú pravdu, ktorá často usmerňovala
         jeho rozhodovania. Na tej pravde sa i potkýnal, ale on ju naveky odkopol. Mimoďak našiel,
         že kedysi nemal takých mrzutostí, že kedysi život mu nestaval do cesty toľko prekážok, ako
         od tých čias, čo začal lámať v drieku Baďuru. Baďuru nezlomil a sám je nalomený, zakliaty,
         bezmocný a bezradný. Ani pred spoveďou nevstúpil nikdy tak hlboko do seba ako teraz.
         Položil na vážky všetky nezdary svojho počínania v ostatných rokoch. Ani sa nebránil. Len
         vládu vypúšťal z rúk, prijímal všetko pokorne vo vedomí, že nervy má našponované do
         krajnosti, ako by tušil, keby proboval vzdorovať, praskla by mu azda i struna života. Noc
         morila ho takto zpola pri vedomí, zpola vo sne. Preto to bolo také bolestné a
         vyčerpávajúce. A svitanie omráčilo ho ďalšou novinou.
    </p>
    <p>
     Teraz mu čosi preblyslo hlavou. Strhol sa, dolu čelom stekal studený pot. Ale to bol iba
         krátky záchvat. Po chvíli sa rozhodol a povedal určitým hlasom:
    </p>
    <p>
     — Margita, počuj… Mne už niet pomoci! Ja sa musím ísť odkliať.
    </p>
    <p>
     — Čo vravíš?
    </p>
    <p>
     — Odkliať. Kliatba sedí na mne, na tebe, na Janovi, na celom našom dome. Vidím ju jasne.
         Teraz už vidím a viem všetko…
    </p>
    <p>
     Margita nechápala.
    </p>
    <p>
     — Len hlavu netrať, Matej… Pán Boh dopustí, ale neopustí… Dôveruj mu! Treba zachovať
         rozvahu… V takýchto vážnych časoch!
    </p>
    <p>
     — Časy sú vždycky vážne, len ja som ich brával na ľahké vážky. Zažral som sa do
         kotrmelcov, podrážal som nohy každému, kto sa mojej hrdosti postavil do cesty a neuvážil
         som, že mám dvoch nepriateľov: nešepkávača čerta a bezohľadné výčitky svedomia…
    </p>
    <p>
     Tieto reči nasbieraly sa Kukurovi v hlave cez noc. Teraz tiekly z neho prúdom, keď sa
         trochu vyrozprával, bolo mu ľahšie.
    </p>
    <p>
     — Margita, — pokračoval spokojnejší, — je v dedine človek, ktorý mi vráti pokoj. Budem
         sa musieť pred ním pokoriť, ale iného východiska nenachodím. Jediná moja záchrana… Ešte
         ďakovať Bohu, že mi tak poradil.
    </p>
    <p>
     — Čo zamýšľaš?
    </p>
    <p>
     — Idem si rozviazať jazyk.
    </p>
    <p>
     — Kam?
    </p>
    <p>
     — K rychtárovi. Rozpoviem mu všetko, ako je, azda mi porozumie.
    </p>
    <p>
     — K Baďurovi?
    </p>
    <p>
     — Ta. Zavalím mu na plecia polovicu svojej bolesti. Ak je dobrý človek, neodmietne ma…
    </p>
    <p>
     A šiel. Bez rozmýšľania. Za horúca.
    </p>
    <p>
    </p>
   </div>
   <div type="chapter">
    <head>
     41
    </head>
    <p>
    </p>
    <p>
    </p>
    <p>
     Rychtára zastihol na dvore. Už s kosou na pleci. Pristavil ho a začal bez okolkov:
    </p>
    <p>
     — Ondo, prišiel som, ako sa na poriadneho chlapa patrí. Život ma pokoril, chcel som ho
         premôcť, ale bol mocnejší ako ja. Pozri, aký som zbitý, zmučený. Rozložil som si všetko,
         vidím, takto to bude najmúdrejšie.
    </p>
    <p>
     Baďura složil s pleca kosu, zadíval sa na Kukuru. Hneď zrána takéto prekvapenie ho
         privádzalo do pomykova. Už po prvých Matejových slovách si pretieral oči, lebo od neho
         nebol naučený počúvať takéto úvody.
    </p>
    <p>
     — Viem, už dávno ti ubližujem, — premáhal v sebe Kukura zatrpklosť. — Jednej poriadnej
         myšlienky nemám. Zloduch mi našepkáva kliesniť si cestu do pekla. Spravil som si peklo na
         zemi. To je vraj tak: Koho chce Pán Boh potrestať, pomúti mu rozum. A mňa tresce. Mám
         ukrutný kríž so sebou… Ondo, prišiel som s prosbou: odpusť mi…
    </p>
    <p>
     Ondo Baďura pokrčil plecami.
    </p>
    <p>
     — Ja… Nuž čože ja… Ani neviem, čo chceš. Nerozumiem.
    </p>
    <p>
     — Dobre si mi bol povedal, že mám podlú dušu… Hádam už budem inakší. Prebudil si vo mne
         svedomie. Začína mi vykladať katekizmus.
    </p>
    <p>
     Rychtár v Kukurových slovách tušil najprv prefíkanosť, ale čoskoro pochopil, že ľudia
         takým hlasom hovoria iba v kostole pri spovedi, keď z vlastnej vôle na zachránenie duše
         chcú pravdu rozprávať.
    </p>
    <p>
     — Ty mi azda ešte neveríš, ale prisahám ti, že nikdy som nevyznával pravdu tak, ako
         teraz pred tebou. Nenažívali sme v shode, z osobných predsudkov vyrástlo medzi nami i
         nepriateľstvo. Vo mne sa hnev rozrastal ako zákerná rakovina… Neviem, nechcem súdiť, kto z
         nás dvoch bol väčšmi na príčine. Azda ani ty si nie celkom bez viny… Veď sa môžeme
         poshovárať, ak chceš…
    </p>
    <p>
     Baďura chcel zaviesť Kukuru do izby, ale Matej pokrútil hlavou, že nepôjde. Na dvore je
         viac vzduchu, v izbe by ho dusilo. Sadli si obaja na klady na dvore.
    </p>
    <p>
     Rychtár, hoci ešte nevedel, pre akú príčinu ho navštívil Kukura s takou skrúšenou
         spoveďou, chcel sa ozvať, ale Matej ešte dlho spomínal krivdy, ktorými strpčoval život
         blížnym v dedine. Až po hodnej chvíli mohol prehovoriť. I on rozprával úprimne:
    </p>
    <p>
     — Matej, pozri, ja som sa oproti tebe nemohol chovať inakšie, len tak, ako si sa ty
         choval oproti mne. Myslel som si: Kto mne pravdu, tomu i ja pravdu, a kto predo mnou
         vykrúca a cigáni, a kto proti mne pracuje, k tomu ma neviažu nijaké ohľady. Nechcem mať
         nepriateľov, ani s tebou som sa nechcel hašteriť. Ale uznaj, rychtár v dedine nemôže byť
         pajác. Často si myslím, že rychtár je taký strážny pes. A kde je pes bačkora, hovorí
         príslovie, tam má líška v stodole mladé. Takto je to, Matej. A čo si si navaril, to si mal.
         Nesvaľuj vinu na nikoho! Ale ak chceš zabudnúť, i ja zabudnem.
    </p>
    <p>
     Kukura húžval v rukách klobúk.
    </p>
    <p>
     Nepochopiteľne a na podiv dobre mu padlo, keď ho Baďura — ako by špongiou — umýval.
         Zdalo sa mu, že smýva s neho celú zafúľanú minulosť, všetko, čo špatnosti sa na neho za
         niekoľko rokov nalepilo.
    </p>
    <p>
     — Dačo som ti i závidel, brojil som proti tebe a ty si ma pokoril pred celou dedinou.
         Zle mi to padlo… Či ja viem… Dusil som v sebe zášť, ale to mi nestačilo. Všade a vo všetkom
         Baďura! Prečo? Ako? Nevidieť ho, ale je ho plná dedina. Ľudia i šomrú, ale nasledujú ho.
         Čerti mi našepkali postaviť sa proti tebe. A keď si ma raz tak pritisol k stene, zaprisahal
         som sa, že sa ti vypomstím. Vidíš… Už celá dedina zabudla na to, sám od seba ti to vykričím
         na seba: Tie remene na mláťačke vtedy porezal som ti ja…
    </p>
    <p>
     — Matej… Ale toto…
    </p>
    <p>
     — Odpusť mi, Ondo… Četníci vyšetrovali, ale oni sú babráci… Povedz, koľko si platil za
         opravu, nechcem ti byť dlžen…
    </p>
    <p>
     Rychtár bol taký prekvapený, že si nevedel rady s Kukurovou úprimnosťou a otvorenosťou.
         Vždycky ho považoval za čudáka, ale takejto spovedi od neho nečakal. Remene na mláťačke už
         dávno oželel, vari, i zabudol na ne, nuž nevedel, čo povedať napochytre. Matej ho celkom
         omráčil.
    </p>
    <p>
     Ale to nebolo všetko. Kukura nabral dychu, aby mohol pokračovať. Ani by sa mu nerátalo,
         že spravil dobrú vec, keby nesložil i ostatné ťarchy, čo mu ešte ležaly na svedomí. Dobre
         mu padlo hovoriť, keď si už raz tak šťastlivo rozviazal jazyk.
    </p>
    <p>
     — A ešte čosi ti musím vyzradiť, — povedal, keď si trochu odpočinul, — žerie ma to, ani
         spávať nemôžem. Tak mi je otupno. Pán Boh vie, ale… Hm… Ten Gregor, vari, do smrti
         neprestane mátožiť.
    </p>
    <p>
     Zaváhal. Ale len nakrátko. O chvíľu dopovedal, čo mal na mysli. Celkom tak, ako to chcel
         povedať, po chlapsky.
    </p>
    <p>
     — Ten nôž, čo mu četníci nevedia nájsť majiteľa… No veď vieš… Neborák Šurín sa dostal
         preň do blázinca…
    </p>
    <p>
     Baďura teraz ani nedýchal.
    </p>
    <p>
     — Nuž ten nôž…
    </p>
    <p>
     — No…
    </p>
    <p>
     — … je môjho Jana.
    </p>
    <p>
     Tu Kukura zastal. Cítil, že so srdca odvalil sa mu centový balvan. Vydýchol zhlboka.
    </p>
    <p>
     Rychtárovi sa zaiskrilo v očiach. Chytil sa za hlavu, držal ju pevne, aby sa
         nerozštiepila. Potom koktal:
    </p>
    <p>
     — Tvoj syn… Tvoj… A to preto ušiel… Tvoj Jano…
    </p>
    <p>
     Kukuru teraz už nič neťažilo, mohol rozprávať z plného hrdla a bez vzrušenia. Cez to
         najhoršie už prešiel. Cítil sa veľmi príjemne.
    </p>
    <p>
     — Nie, — hovoril. — Prisahám ti, Ondo, na všetko, čo mi je sväté! Nie on… Jano na
         Gregora ani prstom nesiahol. Nie preto ti to hovorím. Pre Šurína. Vieš, Ondo… Včera večer
         četníci spomínali tie ukradnuté peniaze, a dnes ráno som sa dozvedel, že mi syna z Poľska
         do Prešova priviedli šupom, nuž poskladal som si v hlave všetky myšlienky, a tak mi vyšlo,
         že Gregora nemohol zaklať nikto iný, iba ten môj sluha, Peter Tumidaj… Iste ukradol Janov
         nôž. Tak dáko…
    </p>
    <p>
     — Bože môj… Takéto veci…
    </p>
    <p>
     — Teraz som ti povedal všetko. Viacej neviem. Cítim sa ako po krste. Ak chceš ver, ak
         nechceš, nemusíš. Ale čo si odo mňa počul, je do poslednej litery pravda. Choď to povedať
         četníkom. Uľahčíš mi…
    </p>
    <p>
     Pri ostatných slovách Kukura vstal. Bol už vyrovnanejší. Klobúk posadil na hlavu a mlčky
         podával rychtárovi mozoľnatú, širokú pravicu. Baďura ju potriasol, zadíval sa Matejovi do
         očí, a po hodnej chvíli poznamenal:
    </p>
    <p>
     — Veľmi si ma dojal, Matej… Daj Bože, aby sa nám cesty už nikdy nerozchádzaly. Takto je
         to po kresťansky. A teraz choď v pokoji domov. Mňa naši už čakajú na poli. K četníkom
         zájdem večer. Rozpoviem im čo chceš, aby som im rozpovedal. Oni sú dobrí ľudia.
    </p>
    <p>
     Rozišli sa ako dávni, dobrí kamaráti.
    </p>
    <p>
    </p>
   </div>
   <div type="chapter">
    <head>
     42
    </head>
    <p>
    </p>
    <p>
    </p>
    <p>
     Druhého dňa v podvečer četníci priviedli do dediny v želiezkach spútaného Petra
         Tumidaja.
    </p>
    <p>
     Ľudia sa na neho rozpamätali. Veď nie je dávno, čo ho denne vídavali.
    </p>
    <p>
     — Ľaľa ho! Kukurovho sluhu vedú!
    </p>
    <p>
     — Koho?
    </p>
    <p>
     — No toho, čo na Jura najímal kdesi na Spiši…
    </p>
    <p>
     — Ahá toho…
    </p>
    <p>
     — Vari mu ho vedú nazad…
    </p>
    <p>
     Peter Tumidaj nebol ich človekom, nepatril medzi nich. Nechybel im. Vari si vtedy ani
         nevšimli, že zmizol zo Šarišského. Vedeli iba to, čo počuli od Kukuru. Ale teraz je tu, na
         rukách mu rinčia retiazky, treba o ňom hútať. Tobôž preto, že ho vedú sviazaného. Azda
         okradol gazdu. Hm, Matej sa o tom nikdy nezmienil. A bol by sa celkom iste. Bol by želel
         škody.
    </p>
    <p>
     — Čo len spáchal…
    </p>
    <p>
     — Čerti ho vedia…
    </p>
    <p>
     — A odkiaľ ho vedú? Už dávno ho nebolo vidieť…
    </p>
    <p>
     Peter Tumidaj kráčal pred četníkmi so svesenou hlavou, otrhaný a schudnutý. Vyhýbal
         dotieravým pohľadom zvedavcov, ale im neunikol. Zapichávali sa do neho ako špendlíky.
         Starší ľudia prezerali si ho po dvoch po troch s rukami do kríža složenými, detváci bežali
         za četníkmi a šepkali si najpodivnejšie výmysly.
    </p>
    <p>
     Četníci s Petrom Tumidajom vošli do Koperdankinho dvora.
    </p>
    <p>
     — Ľaľa, idú s ním ku Koperdanke…
    </p>
    <p>
     — Prebohavečného! Čože zas majú?
    </p>
    <p>
     — Aspoň tú biednu stvoru by mohli nechať na pokoji…
    </p>
    <p>
     Ľudia čakali, že četníci s Petrom Tumidajom pôjdu ku Kukurovi. Takto by to bolo bývalo
         prirodzené. No v Šarišskom všetka prirodzenosť sa začala obracať na ruby.
    </p>
    <p>
     Utrápená vdova bola len kosť a koža. Peter sa jej zľakol. Hlavu svesil ešte väčšmi a sa
         striasol. Tupý výraz očí vpíjal sa mu rovno do hlinenej podlahy. Najradšej by sa vytrhol a
         ušiel.
    </p>
    <p>
     Koperdanka, keď uvidela četníkov, ukázala im na lavicu, aby si sadli, a pustila sa do
         usedavého plaču.
    </p>
    <p>
     — Pre tie peniaze sme zas prišli, tetka… — začínal Neuschl rozhovor. — Neplačte… Len na
         krátko, uspokojte sa, tetka…
    </p>
    <p>
     — Ach, Bože môj… Čo ma po peniazoch? Sú iba na hriech. Syna keby ste vrátili… Syna…
    </p>
    <p>
     Na takúto otázku četníkovi ťažko dávať uspokojivú odpoveď. Akože ti ho vrátia, stvora
         božia, keď je nebohý? Mŕtvych kriesiť četníci nevedia. Neuschl nerád otváral zčasti už
         zahojenú ranu, no premohol sa, lebo videl, že hľadanie pravdy je dôležitejšie, ako ohľady
         na skrvavené srdce.
    </p>
    <p>
     — Pozrite, tetka… — vymýšľal výhovorku. — Váš syn je mŕtvy. Nevzkriesime ho. Nerušme
         jeho pokoj. Konajme radšej povinnosť. Nájdime Gregorovho vraha a odovzdajme ho súdu.
         Vrahovia patria do žalára… Pomôžte nám, tetka… Kde je hriech, musí byť i trest, pokánie.
    </p>
    <p>
     Koperdanka prikyvovala, ale nemyslela na vraha. Jej sa odsúdením vraha neuľaví.
         Myšlienky priviedly jej na um Gregora. Z teplých spomienok znovu začaly vytekať slzy. Ako
         hrachy. Teplé. Zvonivé.
    </p>
    <p>
     Keď sa trochu utíšila, četníci pokračovali vo vyšetrovaní.
    </p>
    <p>
     — Tetka, poznáte tohoto človeka?
    </p>
    <p>
     — Videla som ho, vari… S Gregorom so dva razy…
    </p>
    <p>
     — Kedy si sa shováral s Gregorom naposledy, Peter?
    </p>
    <p>
     — Ešte kým žil.
    </p>
    <p>
     — To viem, že nie po smrti. Ale povedz presne deň.
    </p>
    <p>
     — Deň pred smrťou, — zamrmlal Tumidaj.
    </p>
    <p>
     — O čom ste sa shovárali?
    </p>
    <p>
     Keď Tumidaj neodpovedal, četník zopakoval otázku. Ráznejšie, aby vypočúvanému bolo
         zrejmé, že niet kedy špásovať.
    </p>
    <p>
     — Pýtam sa, o čom ste sa shovárali!
    </p>
    <p>
     — O Amerike…
    </p>
    <p>
     Koperdanka zdvihla hlavu. Zadívala sa do spomienok na onen večer, keď prehovárala
         Gregora, aby jej nerobil žiaľ. Bolo to vtedy, keď sa Borči Blaškovej prisnilo o Fedorovi
         Kušnírovi a keď mohla syna upozorniť na kliatbu, ktorá visí na ľuďoch, čo väčšmi pachtia za
         zvukom zlata ako za vôňou a za volaním zeme.
    </p>
    <p>
     — Čo hovoril Gregor?
    </p>
    <p>
     — Ja sa už nepamätám! — hodil Peter plecom.
    </p>
    <p>
     — Tak sa rozpamätaj! — okríkol ho Neuschl.
    </p>
    <p>
     Peter Tumidaj zaškúlil na Koperdanku, bolo mu nemilé stretnúť sa s jej pohľadom, kývol
         ešte raz plecom, a zamrmlal:
    </p>
    <p>
     — Neviem… Chcel ísť do Ameriky…
    </p>
    <p>
     Koperdanka, keď to počula, pokrútila hlavou.
    </p>
    <p>
     — Nechcel ísť… — hovorila skoro šeptom. — Ja viem, že nechcel ísť…
    </p>
    <p>
     — Ako viete?
    </p>
    <p>
     — Prisľúbil mi, že nikdy odo mňa neodíde…
    </p>
    <p>
     — Chcel-nechcel, na tom teraz nezáleží… — povedal Neuschl, prerušujúc záhrobný hlas
         usužovanej stareny, aby nesplietla vyšetrovanie. — K tomu sa ešte vrátime. Teraz ide o to,
         ako zmizly z tohoto domu peniaze v deň Gregorovej smrti. Vieš o tom dačo, Peter? No… Vieš?
    </p>
    <p>
     — Neviem.
    </p>
    <p>
     — Himlsákra! Ešte raz povedz, že nevieš, tak ťa roztrhám!
    </p>
    <p>
     Peter Tumidaj netrúfal si odporovať. Mlčal.
    </p>
    <p>
     — Tak čo?!
    </p>
    <p>
     — No nuž… Tie peniaze vtedy Gregor bol vytiahnuť z banky.
    </p>
    <p>
     — Pre koho?
    </p>
    <p>
     — Pre seba. Na cestu.
    </p>
    <p>
     Koperdanka sa vzpriamila. Vo vedomí, že jej synovi chcú ublížiť, ešte raz si pripomenula
         a v duchu zopakovala Gregorov sľub, a tak jej vyšlo, že pamiatku mŕtveho decka musí
         obhájiť. Zrazu celkom zatvrdla.
    </p>
    <p>
     — Také nehovor! — vystierala kárajúcu ruku k Petrovi Tumidajovi. — Pán Boh ťa potresce,
         keď potváraš mŕtveho človeka. Páni četníci, neverte mu…
    </p>
    <p>
     — Pre seba… Na cestu… hovoríš, — vmiešal sa Neuschl znovu do reči. — Teda pre seba…
    </p>
    <p>
     Postál chvíľu, potom spustil prísnejšie:
    </p>
    <p>
     — A ty kde si vzal peniaze na cestu?! Haá…
    </p>
    <p>
     — Ja… ja… — hrklo v Petrovi. — Ja som mal…
    </p>
    <p>
     — Od koho?
    </p>
    <p>
     — No mal som…
    </p>
    <p>
     — Od Gregora!
    </p>
    <p>
     — Nie…
    </p>
    <p>
     — Ty si tie peniaze ukradol Gregorovi!!
    </p>
    <p>
     — Nie, nie… On mi ich dal… On mi ich dal… koktal Peter Tumidaj.
    </p>
    <p>
     — Boj sa Boha, chlapče! — hodila Koperdanka odmeranú výčitku do očí Kukurovho sluhu. —
         Takéto dačo povedať o mojom synovi!
    </p>
    <p>
     Neuschl chcejúc teraz uplatniť posledný tromf, skočil k Petrovi, chytil ho za plece,
         potriasol ním a reval:
    </p>
    <p>
     — Pozeraj mi do očí! Zdvihni hlavu! — kričal. Potom ho odsotil od seba. — Podliak!
    </p>
    <p>
     — Ja, ja…
    </p>
    <p>
     — Čuš! Ty si nahovoril Gregora, aby zo sporiteľne vybral peniaze, a keď si vedel, že ich
         vybral, zaklal si ho a okradol!!
    </p>
    <p>
     Po týchto slovách Neuschl vytiahol z vrecka ručníček, utrel spotené čelo, utiahol sa k
         stene, ale oči s Tumidaja nespustil. Bol presvedčený, že obeť pevne drží v rukách, že sa mu
         z nich nevyšmykne. Bol len zvedavý, ako dlho sa ešte bude trepotať, brániť.
    </p>
    <p>
     Po toľkej presvedčivej istote Petrovi neostávalo síl na odpor. Ľak mu udrel do kolien.
         Svesil hlavu. Zmeravel a skamenel. A bol bledý ako stena. Nahliadol, že četníci musia mať
         proti nemu dosť dôkazov, keď útočia tak bezohľadne.
    </p>
    <p>
     — Zabil si ho? — pretínal Neuschl po chvíli nepríjemné ticho. — No… Odpovedz!
    </p>
    <p>
     Do takej nálady, podfarbenej tiahlym vzlykaním Koperdanky, priliehavo zadunel pád
         zhrúteného Tumidaja, ktorý takto odpovedal na otázku o svojej — vine.
    </p>
    <p>
    </p>
   </div>
   <div type="chapter">
    <head>
     43
    </head>
    <p>
    </p>
    <p>
    </p>
    <p>
     O chvíľu Peter Tumidaj s retiazkami na rukách, pod dozorom dvoch četníkov, putoval do
         žalára. Na strážnici bez odporu prerývane rozpovedal, že nezamýšľal ublížiť Gregorovi. Ale
         keď ho Jano Kukurovie poslal do Koperdanov poradiť Gregorovi, ako sa dostane do Ameriky, a
         keď sa mu zaiskrilo v očiach pri pohľade na vkladnú knižku, posadol ho zlý duch. Nechcel
         vraždiť. Gregora čakal pri návrate z mesta. Pustil ho domov. Potom sa ozvalo nové
         pokúšanie. Pozval ho do krčmy. Aby prišiel i s peniazmi. O Gregorovej ceste do Ameriky
         nevedel nikto, myslel si, pôjde miesto neho. Dopustil sa zločinu, musel ujsť. Peniaze vraj
         chcel Koperdanke poslať z Ameriky.
    </p>
    <p>
     Po spísaní protokolu viedli četníci Tumidaja do mesta. Za ním valily sa nadávky ľudí. Po
         dedine pravda o Kukurovom sluhovi rozniesla sa ako vietor. Ľudia kliali už hlasnejšie. Na
         takom trhanovi im nezáležalo, div ho nedotĺkli.
    </p>
    <p>
     Boli spokojní: Neuschl našiel vraha. A vrah bol cudzí človek. Meno dediny nebude
         poškvrnené. Každému záleží na dobrej povesti rodného hniezda.
    </p>
    <p>
     — Jednako je len znamenitý človek ten Neuschl! — vyriekli chlapi posledný súd nad
         nenávideným človekom.
    </p>
    <p>
     — Dobrý… Pomohol nám…
    </p>
    <p>
     A rozišli sa.
    </p>
    <p>
     Potom prišla noc. Tichá, s mesiacom schovaným za chmárami. Dobre prišla. Takú tmavú ju
         potrebovali z dobrodružnej cesty do Ameriky sa vracajúci, pokorení parobci. Na večer čakali
         smutní na kraji lesa. Mysleli si, že zajdú od hanby, ak ich zazrie a spozná niektorý známy.
         Preto čakali na tmu. Keď sa posadila na chotár, preplazili sa cez záhrady k rodným
         chalupám, popreskakovali ploty a bojazlivo zaklopali na dvere alebo na oblok.
    </p>
    <p>
     Tak prišiel domov Janko Kukura, Peter Bramuška, Andrej Lopušný, Štefan Boňko, Michal
         Hrabko, a tak prišiel i Imro Šurín. V tú chvíľu takto sa plazilo domov s hanbou na tvári i
         po okolitých dedinách sjedno tricať mladých ľudí.
    </p>
    <p>
     Matej Kukura už rozniesol po dedine pravdu, príchod mládencov teda nebol prekvapením.
         Prekvapený bol iba Imro, keď zvedel od matere o otcovom osude. Urazený, pokorený, zahanbený
         a pobúrený počúval slzami kropené matkine slová, až i jeho pojal žiaľ a zarosil mu oči.
         Koľko sa ho otec naprosil, aby neodchádzal. Neposlúchol. Teraz ho stihol trest boží.
    </p>
    <p>
     — A čo hovoria doktori?
    </p>
    <p>
     — Nič mi nechceli povedať. Už dva razy som ich prosila. I Baďura bol. Vrátil sa, len
         plecami krčil. Nevieme, nič nevieme, Imro…
    </p>
    <p>
     Imro, aby uspokojil mater i seba, sa rozhodol ratovať otca.
    </p>
    <p>
     — Zajtra pôjdem ja… Rozpoviem ňaňovi, že i ja som bol iba obeťou naničhodného
         podvodníka. Keď uvidí, že som mu nepriniesol hanbu na staré kolená, príde k sebe… Pravdaže
         príde k sebe… Azda len na mňa čaká… Chudák otec! Ako často som myslieval naňho…
    </p>
    <p>
     — Dal by Pán Boh…
    </p>
    <p>
     Obidvaja si poplakali. Nad nimi poblkávalo nažlklé svetielko petrolejovej lampy. Stačilo
         im, keď sedeli v šere. Aspoň sa nemuseli na seba dívať. Dosť, keď sa cítili v blízkosti.
         Odrazu Imro zalomil rukami, ako keby ho trápila výčitka, že všetkému nešťastiu je sám na
         vine.
    </p>
    <p>
     — Načo som len chodil do tej prekliatej Ameriky! — stonal žalostne.
    </p>
    <p>
     A mater po chvíli:
    </p>
    <p>
     — Rozprávaj mi o svojom utrpení, dieťa moje…
    </p>
    <p>
     Imro rozprával. A tak, ako on, iste hovorili i ostatní:
    </p>
    <p>
     — Nuž prešiel nám cez rozum, lotor lotrovský. Tu sa robil svätuškým, od nikoho ani
         krajciara vziať… Kde by vraj mal svedomie — okrádať chudobných ľudí… Tak sme mu verili ako
         Svätému Písmu. Na poľských hraniciach sišlo sa nás vyše tricať. A zrazu, kde sa vzal, tu sa
         vzal, prikvitol za nami i Peter Tumidaj. My o ňom ani počuť, ale uprosil nás… Ešte som sa
         za neho i prihováral. Nikomu ani na um nezišlo pýtať sa ho, kde vzal peniaze na cestu… Veď
         keby sme to boli tušili… Chudák, Gregor. O jeho smrti sme sa dozvedeli od Štefana Boňka.
         Tumidaj vtedy najväčšmi lamentoval. Nuž nikomu ani na um nezišlo ho podozrievať.
    </p>
    <p>
     Pri spomienke na Gregora Imrovi úžilo sa v hrdle. Hrýzlo ho svedomie. Mnoho zavinil. Ale
         on svoju vinu už dávno oľutoval.
    </p>
    <p>
     Potom pokračoval:
    </p>
    <p>
     — Cez hranice prešli sme nočným časom, šťastlivo. V akomsi mestečku nás náš provadiner
         zaviedol do tichej krčmičky, vraj, aby sme sa pred nikým neukazovali, a on išiel na stanicu
         kúpiť nám lístky do Ameriky. Nikdy viac sme ho potom nevideli. Stratil sa ako keby ho zem
         pohltila. A s ním i naše peniaze. Darmo sme hľadali. Tri dni sme sa tak ponevierali po
         meste o hlade a bez groša, až to muselo byť hlúpe i policajtom, pristavili nás a pýtali si
         legitimácie. Keď sme nijakých písiem nemali, vzali nás na úrad. Reku, už je zle… Ale, čo
         sme si mali počať. Povedali sme pravdu. A tu… iba keď nás zavreli. Vraj preto, že sme bez
         pasu prekročili hranice… Odsedeli sme si a potom hybaj — šupom do Prešova… I tam sme
         sedeli… Bodaj by ho šľak trafil i s Amerikou! Takto nám a toľkým prejsť cez rozum!
    </p>
    <p>
     Imro dokončil drsnú rozprávku o svojom utrpení. Kým hovoril, mať len achkala. Keď
         dokončil, vydýchla, ako po veľmi nepríjemnom sne.
    </p>
    <p>
     — Hrôza, hrôza… Veru si mi vytrpelo, dieťa moje…
    </p>
    <p>
     Imro na uspokojenie matky pokračoval veselšie:
    </p>
    <p>
     — No… Nebolo to ešte tak najhoršie. Hlavná vec, že sme sa šťastlivo dostali domov.
         Trochu nás pokorili, ale to nič. Len tej hanby keby nebolo. Ale i na tú zabudnú ľudia. A
         nám ostane skúsenosť.
    </p>
    <p>
     — Drahá skúsenosť…
    </p>
    <p>
     — Na vlastnej škode sa najlepšie poučíš…
    </p>
    <p>
     — Ale, povedz mi, Imro, ako je to možné, že otec četníkom tak určite tvrdil, že ten
         nožík je tvoj?
    </p>
    <p>
     Imro sa i na toto rozpamätal.
    </p>
    <p>
     — To je tak, mama… — vysvetľoval. — Ja som si bol kedysi kúpil v meste na jarmoku nôž.
         Raz prišiel Janko Kukurovie, vraj požičaj mi. Dal som. Zabudol mi ho vrátiť. Keď som si ho
         pýtal, priznal sa, že ho stratil. Ale chcel byť gavalier a od Bosniaka mi kúpil just taký,
         ako bol môj starý… Tento ľa…
    </p>
    <p>
     Vytiahol ho z vrecka. Naozaj sa podobal tomu, čo ho ukazovali četníci Adamovi Šurínovi.
    </p>
    <p>
     — Bože môj, že to náš otec nevedel… Že si sa nám o tom nikdy nezmienil… Imro, Imro, ale
         sme my vyviedli… Čo som sa naorodovala! Ako som prosila…
    </p>
    <p>
     — Nuž či som mohol tušiť…
    </p>
    <p>
     Tak vohnalo nedorozumenie spravedlivého človeka do blázinca. A kto ho vie, či mu
         vysvetlenie omylu ukáže cestu z pochmúrnej budovy do milej rodnej dediny.
    </p>
    <p>
     Imro o tom i s materou hútal do božieho rána.
    </p>
    <p>
     Veľa nevyhútali.
    </p>
    <p>
     Ráno, keď prekročil na ceste do mesta prah domu, srazil sa na dvore s poštárom. Poštár
         oprel bicykel o stenu, pozdravkal salutovaním a podal Imrovi poskladaný papierik.
    </p>
    <p>
     — Telegram… — povedal sucho.
    </p>
    <p>
     — Telegram?
    </p>
    <p>
     — Pre Kristove rany, telegram…
    </p>
    <p>
     Už zjav poštára a ten zriedkavý papierik veštil čosi zlého. Telegram bol naozaj
         zdrcujúci. Krátky, strašný. Stálo v ňom iba toľkoto: „Váš muž, Adam Šurín, dnes v noci
         umrel.“
    </p>
    <p>
     Osem takých hrozných kamenných slov stačilo, aby Imro bil hlavu o múr a aby si srdce do
         smrti zaťažil kliatbou a balvanom.
    </p>
    <p>
    </p>
   </div>
   <div type="chapter">
    <head>
     44
    </head>
    <p>
    </p>
    <p>
    </p>
    <p>
     Durný ležal v špitáli s jedno týždeň. Nedobre sa tam čul. Len ujsť a ujsť. Keď ho
         konečne pustili, so zaviazanou rukou navštívil Homu, aby pred šmikňou vyzvedel najnovšie
         klebety.
    </p>
    <p>
     Homa odložil robotu.
    </p>
    <p>
     — Už ideš? Pochváľ sa, čo tam nového…
    </p>
    <p>
     — Džon, ty ani šajnu nemáš, aká je to mučiareň. A čo, sám si? Ľudia už nechodia?
    </p>
    <p>
     — Minule sa tu pohašterili, vyhrešili ma, že držím s rychtárom, prestali chodiť. Chodia
         k Antalkovi. A ty? Ako…
    </p>
    <p>
     — Ach, nuž… Div divúci, že som ostal živý.
    </p>
    <p>
     — Teda si vystál, chudák…
    </p>
    <p>
     — Vystál, veru vystál… Ale trafili mi na liek. Ruka ešte pobolieva, ale už je dobre. A
         predstav si, už chceli rezať. Prišli, mrkli: Ruka pôjde dolu! Ale ja — radšej hlavu ako
         ruku! Tak, tak… Pre maličkosť.
    </p>
    <p>
     — A ako si to mohol, Ďuro…
    </p>
    <p>
     Durný pokrčil plecami.
    </p>
    <p>
     — Ako… Čert nespí. Zakopol som o hrabky, poskočily, kosa sa mi zapichla do ruky. Bola,
         vari, hrdzavá. Doktori povedali, že z toho mohol byť i brant… Preto chceli rezať. Mudrci
         takí!
    </p>
    <p>
     Ďuro si sadol na prah šmikne.
    </p>
    <p>
     — Na, zapáľ si. Cigara… Dobrá. Doniesol som z mesta…
    </p>
    <p>
     Džon Homa pripálil si s pôžitkom. Bola to obyčajná cigara, akú si kupoval každú nedeľu a
         sviatok v spolku, ale táto mu akosi lepšie chutila. Privoniaval, obracal, príjemným na nej
         zdal sa mu, vari, nádych mesta.
    </p>
    <p>
     — K takej cigare si treba sadnúť! — povedal slávnostne. — Až pľúca ti prehrieva, keď z
         nej potiahneš…
    </p>
    <p>
     Sedeli na prahu pred šmikňou, obidvaja labužnícky vychutnávali príjemnú vôňu lacnej
         cigary. Dym pomaly splýval s tichým dedinským večerom. Ani hovoriť nebolo treba. Kdesi na
         vyšnom konci si mládenci vyspevovali. Ich neunavil namáhavý deň. Keď odložili robotu,
         chcelo sa im trochu zaspievať, požartovať.
    </p>
    <p>
     — A čo nového v Šarišskom? — ozval sa Durný potom, keď už polovicu cigary obrátil na
         popol.
    </p>
    <p>
     — Všetko po starom. Iba to… Četníci konečne dolapili Gregorovho vraha. Kukurov sluha ho
         zaklal.
    </p>
    <p>
     — Počul som už. A tí Amerikáni? Na moj’ veru, do smiechu. Ale tak im treba. Pochabý
         národ! Poučia sa… A viac nič?
    </p>
    <p>
     — Nuž… Vari už vieš… Ľudia nám kapú. Starý Šurín dokonal v blázinci, chudák… Takou
         čudnou smrťou. Kto by sa bol nazdal…
    </p>
    <p>
     — Veru, chudák. Nech mu dá Boh ľahký odpočinok.
    </p>
    <p>
     — Predvčerom sme zas Bugošku, Eržu, pochovávali… Už je jej dobre, biednej stvore…
    </p>
    <p>
     Pri Erži Bugoške i Homovi i Durnému uviazol hlas v hrdle. Homovi preto, že rozcitlivil
         Ďura, a Durný hútal, prečo sa mu Borča nezmienila o Erži, keď ho bola v špitáli navštíviť.
         Doma rozpovedala mu všetko, iba o Bugoške mlčala. Vyšlo mu tak, že ho, bojsa nechcela
         zarmútiť. Len vzdychol.
    </p>
    <p>
     — Chuderka. Vedel som, že nevydrží dlho, lebo už i doktor bol pri nej…
    </p>
    <p>
     Rozcitlivelý starý mládenec sa zamyslel.
    </p>
    <p>
     — Ešte na jar som si myslel, — vysvetľoval Homovi, — keby tak Blaškovú sotila do hrobu
         tá lámka, oženil by som sa s Eržou. Lebo čo mám zo života? A Borču nechcem. To ti je hrozné
         babisko…
    </p>
    <p>
     Ďurov deň by ani nebol celý bez otázky: „Čo mám zo života“.
    </p>
    <p>
     Teraz tá otázka bola oprávnená.
    </p>
    <p>
     Erža Bugoška už od rokov plietla Ďurovi hlavu. Najprv ho nechcela, považovala ho za
         pristarého, vykrúcala, odmietala ho, že je ožran, záletník, a keď sa začala prelamovať a
         keď ho posielala do Ameriky, aby dačo zarobil, choroba zahnala ju do postele.
    </p>
    <p>
     Ženičky opatrovaly chorú dievku, ako len vedely, najlepšie, dúfaly, že sa im podarí
         vrátiť jej zdravie. Smrť im všetky plány skrížila. A keď Erža vydýchla dušu, vydýchly i
         vražky. Povedaly, že sa nad biednou stvorou Pán Boh smiloval, keď si ju k sebe povolal.
    </p>
    <p>
     — Doktor už v nedeľu povedal, že jej niet pomoci…
    </p>
    <p>
     — Nemali volať doktora! — zlostil sa Durný. — Keď videli, ako je, mali ju nechať umrieť
         prirodzenou smrťou…
    </p>
    <p>
     Homa sa už nechcel dotýkať Ďurových rán. Mlčal. Len hľadel na plamienok cigary, očami
         blúdil za rozlievajúcim sa dymom, potiahol ešte raz zhlboka, zahasil cigaru, a na rozbitie
         pochmúrnych myšlienok nadhodil unyle:
    </p>
    <p>
     — Škoda by ju bolo vysmoliť naraz… Kúsok si odložím na zajtra. Celkom inakšie mi pôjde
         pri nej robota.
    </p>
    <p>
     Durný veľmi nepočúval. Blúdil za Eržou. Naveky dúfal. Neprezradzoval sa, lebo ľudia sú
         zlí, nechápaví. Vysmiali by ho, keby zvedeli o zatajovanej láske oproti nevyliečiteľne
         chorej žene a rozniesli by ho po celom chotári. Nuž iba po nociach, keď išiel popred
         Bugošovie dom, zbožne postál a pomyslel: Keby jej Pán Boh pomohol na nohy, povedal by som
         jej, že mi prirástla k srdcu… Dobrá duša…
    </p>
    <p>
     Homa pobadal Ďurovu dojatosť.
    </p>
    <p>
     — Vieš, Džon… Taký mi je žiaľ, ako keby mi bola sestra a nič mi nebola… Len som ju mal
         rád, bola dobrá osoba… A už jej niet. Predvčerom ste ju pochovali… Hm… Pochovali… A pohreb
         bol pekný?
    </p>
    <p>
     — Skamaráť sa, Ďuro, s osudom. Sídete sa na večnosti. Pohreb bol pekný.
    </p>
    <p>
     Večnosť? Večnosť je ďaleko!
    </p>
    <p>
     Durný večnosť nevedel si dobre ani predstaviť. Ťažko mu bolo načiahať po nej ruky. Ľudia
         patria si iba do smrti. I pri siedmej sviatosti ich sputnáva kňaz iba po hrob. Potom duša
         putuje do neba, do očistca alebo do pekla, a nevedno, ako sa vytvára pomer na tomto svete
         spriatelených bytostí v živote záhrobnom.
    </p>
    <p>
     Homova potecha nezmiernila Ďurov žiaľ.
    </p>
    <p>
     — Poď so mnou, Džon!
    </p>
    <p>
     — Kde?
    </p>
    <p>
     — Poď. Pomôžeš mi — opiť sa… Aspoň zabudnem na bolesť…
    </p>
    <p>
     — Pomodli sa radšej, lepšie urobíš!
    </p>
    <p>
     — Nejdeš?
    </p>
    <p>
     — Nie, Ďuro… Po prvé — nemá smyslu, aby si smútok znesväcoval pálenkou a po druhé… Len
         čo bude hlbšia noc, pôjdem do hory… Na diviaka striehnem. Choď domov, Ďuro!
    </p>
    <p>
     Ďuro Durný vstal, Homovi podal ťarbavo ruku a pohrúžený do drancujúceho žiaľu šiel
         navštíviť Bugošovie dom. Akosi strašne cítil svoju osamelosť a opustenosť. V dome bola tma.
         „Ešte lepšie, že už spia…“ — pomyslel si, stojac stred cesty. Vrátil sa domov. Zo záhradky
         pod oblokom vytrhol niekoľko kvetov a s tými a so svojimi polámanými nádejami putoval na
         cmiter k Eržinmu sviežemu hrobu.
    </p>
    <p>
    </p>
   </div>
   <div type="chapter">
    <head>
     45
    </head>
    <p>
    </p>
    <p>
    </p>
    <p>
     Idúc z lesa, už na svitaní, Džon Homa sadol si na medzu. Do malej hlinenej fajky napchal
         dohánu, pripálil si a bezstarostne sa zadíval do sveta. Nedovidel ďaleko, ale na
         pričarovanie bezvýhradnej spokojnosti jemu stačil i pohľad na rodnú dedinu. Stačilo mu
         dovidieť na plechovú strechu svojho domu. Opieralo sa o ňu teplé slnko, svietilo na
         minulosť. Na pekné spomienky stratených rokov. Lebo Homa vždycky, keď listoval vo svojom
         živote, roky strávené v cudzine považoval za akúsi medzeru. Tak sa na ne díval ako na
         cudzie. Teraz pochopoval, že najkrajšia rozkoš je robiť chlieb, a blázon je, kto iným
         predáva svoj život. Trochu odcudzený domácemu prostrediu Homa už niekoľko rokov vklinoval
         sa do každého kútika, aby duši vynahradil trochu pôvabu mladosti. Vytískal z duše Ameriku,
         aby bolo v nej čím viac miesta pre domov.
    </p>
    <p>
     Na medzi nad Šarišským bolo milo.
    </p>
    <p>
     Po voňavej noci v hore Homu ukolembával boží mier. Prestal myslieť na horára, nezaujímal
         ho ani diviak, ktorého ustriehol v štátnych lesoch. Zajtra si naň počká. Trochu sa zamyslel
         nad včerajšou návštevou Ďura Durného pred šmikňou, potom ho navštívily nevolané myšlienky,
         prišly, vari, na besedu. Džon poriskom vŕtal v zemi, páčilo sa mu, že sypká zem bez odporu
         uhýba jeho chvíľkovému a náladovému rozmaru.
    </p>
    <p>
     „Akí čudáci sme my, ľudia…“ — uvažoval pritom. — „Utekáme do sveta, a keď sa po rokoch
         vrátime domov, banujeme, že sme z neho vôbec nohu vyložili… Musí to byť podivná sila, čo
         nás tak tiahne k rodnej hrude. Nerozhýčkava nás, ale je naša. Hrdlačíme, mozole si sadíme
         na dlane a nedbáme, že nám život odteká kamsi do neznáma… Ako ja — na príklad… Dvacať rokov
         som klopotil vo fabrikách a v majnách, platil som mladosťou i zdravím, a kde sú úroky?
         Pravda, neslobodno zabudnúť, mám dom… Ale život mi je prázdny! Nezvýšilo mi času myslieť na
         rodinu, a teraz je už neskoro hútať o decku… Odkvitnem, nič po mne neostane…“
    </p>
    <p>
     Homu pojal žiaľ.
    </p>
    <p>
     Poriskom ľahkej sekerky nezbedne odhŕňal zem, a keď zpod drieňu vylúpol kameň, zlostne
         udrel naň obuchom. Ani keby ten bol na vine, že za mlada nemal doma posedenia. Sopár
         úlomkov kameňa fŕklo mu pod nohy. Boly čierne, leskly sa.
    </p>
    <p>
     — Uhlie!?
    </p>
    <p>
     Myšlienky o svete a domove Homa odložil na stranu, prikľakol k vyrytej jamke a dôkladne
         preskúmal celý nález.
    </p>
    <p>
     — Naozaj uhlie!
    </p>
    <p>
     Ryl ďalej. Roztržite, s chvatom. Ako zlodej, keď mu je náhlo. I v Amerike takto
         nachodili ľudia uhlie a naftu, a zbohatli. S jedného dňa na druhý boli z nich milionári.
    </p>
    <p>
     A Homa to vedel!
    </p>
    <p>
     Cez roky kopal tie milióny. Vykopával ich zo zeme. Lenže — iným! Za omrvinky. Za pár
         centov nosil iným doláre do vreca. Bez otáľania odtrhol sa od pekných úvah o domove, už
         zase blúdil po Amerike.
    </p>
    <p>
     — Ako sa len dostalo uhlie na Papcunovu lúku? — začal si lámať Homa hlavu. — Dakto ho
         musel sem doniesť… Ba veru! Nesmysel! Tadeto hradská neviedla nikdy a v Šarišskom nekúrime
         uhlím… A ľaľa, je ho tu hrubá vrstva… Či to svet chýral… V Šarišskom uhlie… V našom
         Šarišskom…
    </p>
    <p>
     Biely deň na objavené čierne tajomstvo privábil úsmev: „Vidíš, Homa, odkrylo som sa ti,
         ty si pracoval v majnách a vieš si ma uctiť… Tvoji krajani chodia okolo mňa a po mne od
         storočí, ale oni sú hlúpi… Ty buď múdry, Homa… Dobrým ľuďom nosím požehnanie, pre zlých som
         kliatba…“
    </p>
    <p>
     Prekvapeného gazdu náhle začaly škrtiť rozpaky. Nevedel, čo počať. Pocítil zodpovednosť
         pred rodákmi, a nevedel napochytre, čo urobiť. Ak vyzradí, čo našiel, do Šarišského prídu
         pažraví cudzinci, bezohľadní vykorisťovatelia, obalamútia národ a azda ho i ožobračia. I v
         Amerike tak bolo. Z bohatstva zeme ten ťažil najmenej, kto sa najviacej napracoval. Ale
         Homa myslel i na to, že mlčaním poškodí i seba i svojich najbližších. Ležaly pred ním na
         vážkach dve možnosti.
    </p>
    <p>
     Ťažko mu bolo rozhodovať.
    </p>
    <p>
     Napokon, keď sa zadíval na rodnú obec, prešla ho razom všetka pochybnosť. Ani si už
         nelámal hlavu.
    </p>
    <p>
     — Ja to musím povedať… Aspoň rychtárovi. I on bol v Amerike, má otvorenú hlavu… Poradíme
         sa a ak Pán Boh dá, otvoríme si Ameriku v Šarišskom… Zbohatneme… Prečo by nám nemohlo byť
         lepšie?
    </p>
    <p>
     Opatrne zahrabal nájdený poklad, udusil rozrytú zem a pustil sa roztržite do dediny.
    </p>
    <p>
    </p>
   </div>
   <div type="chapter">
    <head>
     46
    </head>
    <p>
    </p>
    <p>
    </p>
    <p>
     Ondo Baďura vypočul Džona Homu a zamyslel sa.
    </p>
    <p>
     Časy boly pohnuté: každý deň priniesol dáke vzrušujúce prekvapenie. No najvzrušujúcejší
         bol, vari, Homov nález, lebo bol vstave na ruby obrátiť celú dedinu. Baďura veľa hútal o
         objavenom uhlí, spomínal na Ameriku, a potom, keď myslel, že je čas, svolal obecný výbor.
    </p>
    <p>
     Vyvoleným zástupcom dediny chcel rozdať sopár obsažných, plných slov ako semená na
         vysadenie v úrodných srdciach. Opojený vnútorným uspokojením on nikdy nezbadal zamračených
         tvárí protivníkov, oslepoval sa a mohutnel túžbou po nových plánoch a po blažiacej robote.
         Najväčšiu škvrnu so Šarišského sotreli četníci a na bolesť ľudia začínali zabúdať. Bolo na
         čase pustiť sa do roboty.
    </p>
    <p>
     Pojedni gazdovia však s nechuťou šli na obecný dom.
    </p>
    <p>
     — Kto to kedy chýral ešte i v lete nás trýzniť schôdzami! — hovorili. — Ako keby toho
         schôdzovania nebolo dosť v zime…
    </p>
    <p>
     Oni chceli vyčkať príchod pochmúrnej, sychravej jesene. Po ich súde po skončených
         ťažkých robotách na poli sedliacka hlava je sviežejšia, lebo ju neopaľuje horúce slnko a
         nekvasia sa v nej starosti o úrodu. Za dlhých, zablatených, premoknutých večerov ľudia majú
         viacej času rozoberať a rozpletať háklivé otázky. Treba im teda dožičiť príležitosť lúpať
         obaly záhad ako pláštiky s cibule. Po troške, pomaly, aby vybrali nepoškodené zrno.
    </p>
    <p>
     Mienka dediny sa ešte len kvasila, v názoroch a myšlienkach nebolo jednoty, a oni —
         nabodnutí na oči voličov, pred prikývnutím vo výbore chceli mať v hrsti súhlas stranníkov
         ako palicu, ktorou sa pútnici podopierajú na dlhej, únavnej ceste. Predbežné odobrenie
         dôležitého rozhodnutia by ich bolo posmelilo. Zakrútila sa im hlava, keď pomysleli, do
         akého tvrdého dreva ich núti Baďura zatínať sekeru. Ale neísť na schôdzu bolo by ešte
         horšie. Nuž išli.
    </p>
    <p>
     Na obecnom dome chlapi zahriaknutí opatrne si posadali okolo veľkého stola. Akosi sa
         odcudzovali jeden druhému. Nedôverovali si. Celá dedina bola čudne potrhaná.
    </p>
    <p>
     — Milí spoluobčania, vítajte! — začal Baďura prívetive. — Teraz cez leto nezasedávame
         často… Máme dosť inakšej roboty. Nechcel som vás ani teraz unúvať, ale treba vybaviť
         niekoľko naliehavých vecí, preto som vás svolal… Ak sa pousilujeme, skoro skončíme. Chcem,
         aby ste svoju mienku vyslovili jasne, otvorene a rozumne, lebo ako viete, obec má pred
         sebou mnoho a veľkých plánov… Nedávno nám voda vzala most. Šťastie, že niet búrok. Rieka
         vysychá, prebrodíme i cez koryto, no, nedajbože, keby tak prišiel príval…
    </p>
    <p>
     — Ondo… — prerušil Hudák rozšafne hovoriaceho rychtára. — Veď nie pre ten most si nás
         volal… Durný naznačoval čosi o tých lósoch a o uhlí…
    </p>
    <p>
     Touto narážkou on už v zárodku chcel zadusiť pokus zaviesť rokovanie na nesprávnu koľaj.
    </p>
    <p>
     Ale Baďura sa nedal pomýliť, pokračoval pokojne po svojom.
    </p>
    <p>
     — … keby tak prišiel príval, neviem, čo by sme si počali. My s tým mostom musíme už raz
         urobiť poriadok. Ale tu nejde len o most. Sú i inakšie starosti. Ako viete, Homa objavil v
         chotári dediny uhlie. A potom je tu i tá výhra… A všakver, aj hať treba opraviť. Nuž mnoho
         vecí. A viem, ľuďom nemožno siahať do vrecka príliš hlboko. Každá studňa má dno. Časom sa i
         tá najhlbšia vyčerpá… A my, členovia výboru, musíme mať toto na zreteli vždycky, keď
         prijímame návrh spojený s nejakými výdavkami. Treba nám mať na očiach nosnosť dediny…
    </p>
    <p>
     Burgári prikyvovali. Zdalo sa im, že Baďura celkom múdro hovorí. Inakšie, ako mysleli.
         Počal sa im páčiť.
    </p>
    <p>
     — Tak je… — prisviedčali.
    </p>
    <p>
     — To si dobre povedal: Nezabúdať na nosnosť dediny! To je to najdôležitejšie…
    </p>
    <p>
     Rychtár pokračoval:
    </p>
    <p>
     — Dosiaľ naveky sme pokračovali rozumne, — vyratúval, — a vybudovali sme už školu,
         zriadili sme elektriku, zregulovali sme pri hati rieku a teraz plánujeme urobiť poriadok s
         jarkom, čo tečie cez obec. Máme sa čím pýšiť…
    </p>
    <p>
     Niektorým členom výboru nebolo po chuti, že Baďura zabŕda tak ďaleko, pokazil dobrý
         dojem zo svojej reči, keď vypočítaval ovocie vlastnej roboty. V jednom uchu znely im jeho
         slová, v druhom hučala neľúbosť, omáľaná nespokojencami, najmä pri vyrubovaní daní a
         rozličných poplatkov. Ale Ondo Baďura už zo zvyku a azda i z ctižiadosti zavše upozornil na
         svoju horlivosť, ako keby chcel naznačiť, že dosiahnutými úspechmi možno poháňať vytrvalosť
         a načierať nadšenie z hlbokého a nevyčerpateľného žriedla života.
    </p>
    <p>
     — Na dnešné zasadnutie priniesol pán notár výkaz našich dlžôb… — pokračoval starosta.
    </p>
    <p>
     — Veď treba! — prikyvoval na znak súhlasu Džon Homa. — Aspoň zvieme, akú ťarchu nosíme
         na pleciach. — Nože, pán notár…
    </p>
    <p>
     — Prečítajte.
    </p>
    <p>
     — Toto, to…
    </p>
    <p>
     — I tak nevieme nič, len platíme do nekonečna… — zašomral nevrle Hudák.
    </p>
    <p>
     Notár odmlel, že Šarišské dlhuje na školu sedemdesiat tisíc, na hať štyricať tisíc, na
         lesy sto dvacať tisíc korún. Okrem toho má ešte sopár drobných záväzkov v sume asi štyricať
         tisíc. Notárova reč bola suchá, pre neho všetky tie vysoké číslice znamenaly síce hodne
         starostí, ale nešedively mu od nich vlasy na hlave. Číslice ožijú naveky iba vtedy, keď
         lezú hlboko do vrecka.
    </p>
    <p>
     — Ako vidíte, zadlžení sme poriadne! — sťahoval Hudák obličaj. — Po samé uši. Ešte i
         naše detné deti budú doplácať na takéto naše gazdovanie.
    </p>
    <p>
     — Koľko je to spolu? — škriabal sa za ušami Palenčár.
    </p>
    <p>
     — Dvesto sedemdesiat tisíc, — odpovedal notár chladne.
    </p>
    <p>
     — Dvesto sedemdesiat… Hm…
    </p>
    <p>
     — Veru dosť!
    </p>
    <p>
     Zadlženosť dediny nebola tajomstvom, ale na výšku dlhov nikdy nikto nebol zvedavý.
         Členovia výboru po notárovom výpočte ako primrazení nazreli do počutých číslic. Ako do
         zrkadla. A strhávali so seba nepohodlné výčitky. Odhadzovali ich ako špinavé handry a
         bezradne čakali v tichosti na vývoj vecí. Dlhov bolo síce dosť, ale boly zregulované
         riadnymi pôžičkami, ich splácanie nikto vlastne ani necítil. Iba teraz, keď obec vyhrala
         pol milióna.
    </p>
    <p>
     Baďura pobadal zmätok vyvolaný notárovou rečou, pripálil si na fajku a držiac v ruke
         ohorenú zápalku, hovoril:
    </p>
    <p>
     — Viete už všetci, našej dedine dostalo sa šťastia, o akom sme nikdy ani nesnívali… Pred
         dvoma rokmi sme kúpili lós…
    </p>
    <p>
     — Tak, tak… O lóse hovor!
    </p>
    <p>
     Reč o lóse zažiarila im nad hlavou ako betlehemská hviezda. Jasno a teplo. Oslnila ich.
    </p>
    <p>
     — Vyhrali sme, chvalabohu, pol milióna… — pripomenul Baďura. — Už prišly i peniaze,
         uložili sme ich do banky, aby niesly úroky. Každého haliera škoda. Radili sme sa s pánom
         notárom a s pánom Sitárom a teraz ešte i s vami sa chceme poshovárať. Vy ste povolaní
         rozhodovať… A také je i porekadlo: Všetci ľudia všetko vedia. Iste ste už premýšľali o
         veci… A iste ste sa radili i doma, so susedmi… O takej veci sa treba poradiť!
    </p>
    <p>
     Za mrazivého ticha slovo si pýtal Matej Kukura.
    </p>
    <p>
     Jeho vývody maly znamenať začiatok boja s rychtárom. Matej naveky bol na strane
         opozície. A vedelo sa o jeho zarytej odmeranosti. Chlapi teda otvárali ústa, mneli, že keď
         ich teraz Kukura povzbudí, oni ho podoprú a tak spoločne obhája verejnú mienku.
    </p>
    <p>
     Ale Kukura sklamal. Už i pred schôdzou bol čudný. Keď sa ho vypytovali, ako bude
         hlasovať, nepovedal ani á ani bé, len plecami krčil. Bolo im to trochu divné, ale verili,
         že keď príde na lámanie chleba, nezapre v sebe rychtárovho odporcu. Boli ako na tŕňoch.
         Striehli ho nedočkavo očami.
    </p>
    <p>
     — Ja myslím… — hovoril Kukura obrátený k rychtárovi, — najlepšie bude…
    </p>
    <p>
     Tu sa odmlčal a čakal. V izbe bolo ticho ako v hrobe. Po chvíli, keď si poprezeral
         všetky vyvalené oči, pokračoval:
    </p>
    <p>
     — … najlepšie bude, keď nám najprv povieš, čo vlastne zamýšľaš s tým mostom. Vylož nám
         svoj plán, aby sme vedeli, čoho sa držať. Už si sa vraj radil aj s inženiermi…
    </p>
    <p>
     — Nie! — skočil mu do reči Davidko. — Prvšie sú dlhy! Dlhov je skoro tristo tisíc!
         Vyhrali sme, ako vieme, pol milióna. Pomôžme si, keď môžeme. Navrhujem vyplatiť všetky
         dlhy! Bez dlhých rečí. Ak budeme len hovoriť, nedostaneme sa na koniec nikdy!
    </p>
    <p>
     — Kto sa ešte hlási o slovo?
    </p>
    <p>
     Nikto. Každý chcel počuť — Kukuru.
    </p>
    <p>
     — Ste ako zarezaní, ľudia dobrí… — burcoval notár burgárov. — Nebojte sa, rozprávajte!
         Na to ste tu!
    </p>
    <p>
     I Baďura im pomáhal. Nadviazal na notárovu reč:
    </p>
    <p>
     — Vravte teraz, keď ste pohromade! Nikto vám neberie právo. Je babské vo výbore mlčať a
         potom medzi ľuďmi roztrusovať výhovorky, že ste tu museli tancovať, ako som vám ja s pánom
         notárom hvízdal. Ľudia moji, ja dúfam, v tom sme všetci zajedno, že svetu treba ukázať
         rozvahu. Počul som už rozličné mienky. Jedni chcú, aby sme výhru rozdali, ale to by bol
         nerozum. Takýto návrh ani nepodávajte, škoda času. Iní mienia dlhy povyplácať a pán Sitár,
         ktorý mi dobre poradil, nahovára nás stvoriť za vyhraté peniaze dačo veľkorysého, aby i pre
         našich potomkov ostala po nás pekná pamiatka. Naša obec so zregulovaným jarkom bola by ako
         chutné mestečko. Priatelia moji, predstavujete vôľu obce. Vyslovte túto vôľu! Prednesené
         návrhy zhodnotíme, rozoberieme a vyberieme si z nich tie najlepšie.
    </p>
    <p>
     Výborníkom teplé povzbudenie prišlo vhod. Trochu obmäkli. I pohybovať sa už vládali. Len
         s rečou nemal kto začať. Nemal kto zahromžiť, že sa Sitár nemá čo miešať do vecí dediny.
    </p>
    <p>
     Bez priliehavého úvodu ťažko je púšťať sa do vážnych úvah. Tak im bolo ako pred sťatím
         hrubého stromu. On pred založenými rukami nespadne, treba ho sekerou poriadne poobtínať.
    </p>
    <p>
     — Ja myslím… — rozumkoval Palenčár, keď požul trochu bagova, — keď ide o toľký majetok,
         najmúdrejšie by bolo svolať celú obec. Takto nikomu neukrivdíme. Nech rozhodujú všetci. Ja
         som už starý človek a nechcem, aby ma ešte i po smrti preklínali… To je môj návrh. Inakšie
         vám neviem poradiť.
    </p>
    <p>
     Niekoľko hláv kývalo shora nadol, niekoľko zprava naľavo.
    </p>
    <p>
     — Ba nie! — pritlačil slovo Homa, vidiac, že Palenčárova rada má byť len východiskom z
         núdze. — Nás si ľud sem poslal, naša povinnosť je rozhodovať! To ešte svolať všetok svet!
         Aby sa ľudia pobili! Či, vari, neviem, akí sme my, sedliaci? Horší ako hyd! Jeden druhému
         závidí, nežičí… Palenčárov návrh nie je dobrý!
    </p>
    <p>
     — Keby bolo podľa môjho… — uvažoval Hudák, — ja by som vyplatil dlžoby a ostatné rozdal.
         Zotavili by sme sa, hneď by nám bolo lepšie… No, ľudia… Veď vravte! Nemám pravdu, há?
    </p>
    <p>
     Davidko štuchol do Kukuru. To aby vstal a vyslovil svoju mienku. Kukura zpočiatku váhal.
         Už i prvej ho chceli pohľadmi ukameňovať. Ale k Davidkovi sa pridal i Hudák, pošepol
         Matejovi, že od toho závisí jeho rychtárstvo, ako sa dneska zachová.
    </p>
    <p>
     — Ja navrhujem, — vstal teda Kukura, aby odhalil svoje smýšľanie po udobrení s Baďurom a
         začal vážne, — nuž navrhujem, aby sme nemárnili nemilobohu čas. Sišli sme sa, vieme, o čo
         ide. Vyhrali sme groše. Do vody ich nehodíme. A na márnosti vyhadzovať peniaze je toľko,
         ako ich do vody hádzať. Ja sa vám priznám po pravde, veľa som si lámal hlavu nad tou
         výhrou. A tiež som myslel — rozdať. Ale potom, veď viete, ako to býva, tu počúvaš, tam
         počúvaš, skladáš mienky dokopy a spravíš si úsudok… Pán notár nám pripomenul, že obec má
         dlžoby. Zaplaťme ich — zčasti… Povedzme — polovicu. Zo zvyšku postavme most, zregulujme
         potok, vybudujme hasičskú búdu a ak chcete, zadovážme si poriadnu striekačku… Na potok nám
         i štát pridá… No… Nuž toto navrhujem.
    </p>
    <p>
     — Zradil nás… — horkol Davidko. — Už hovorí akurát tak, ako Baďura, ako keby mu s oka
         vypadol. V ňom som skladal nádej do poslednej chvíle, teraz je už po nádejach. Dogazdovali
         sme…
    </p>
    <p>
     — Prekvapil si nás, Matej! — potľapkal Homa Kukuru po pleci. Tak srdečne, milo dojatý. —
         Veru som to od teba nečakal…
    </p>
    <p>
     I Baďura bol prekvapený.
    </p>
    <p>
     Ale najväčšmi boli prekvapení členovia zažratej opozície.
    </p>
    <p>
     — Nedobre navrhuješ! — kričali.
    </p>
    <p>
     — Matej, s rozumu schádzaš?
    </p>
    <p>
     — Nám netreba betónový most!
    </p>
    <p>
     — Čo by nebolo treba?! Treba!
    </p>
    <p>
     — Peniaze sú naše!
    </p>
    <p>
     — Naše!
    </p>
    <p>
     — Hlasujme!
    </p>
    <p>
     — I bez hlasovania!
    </p>
    <p>
     — Hlasujme! Hlasujme!
    </p>
    <p>
     Notár vo vypuknutej trme-vrme udrel päsťou na stôl, vyprosil si, aby v jeho prítomnosti
         tak pokrikovali. Ale výborníci nepočuli nič, ani vlastného slova. Len cítili, že im ktosi
         vytrháva z rúk skoro isté peniaze. Kukurova zrada ich popudila, výbojne a zúfale načahovali
         sa za príkazmi verejnej mienky a bezradnosť stúpla ešte baržej, keď vysvitlo, že Matejov
         návrh má bezpečnú väčšinu.
    </p>
    <p>
     — Ticho! Ticho! — prehlušoval rychtár gazdov i notára. — Ideme hlasovať! Tak, ľudia…
         Nože… Hlasovať! Je tu návrh…
    </p>
    <p>
     — Niet návrhu!
    </p>
    <p>
     Krik nemal konca kraja.
    </p>
    <p>
     — Ja navrhujem dlhy vyplatiť a zvyšok rozdať!
    </p>
    <p>
     — Rozdať!
    </p>
    <p>
     — Peniaze sú naše!
    </p>
    <p>
     — Ticho! — rudol v tvári Baďura. — Hlasujeme o Kukurovom návrhu! Ticho… Hlasujeme o
         Kukurovom návrhu…
    </p>
    <p>
     Chlapi kričali jeden cez druhého:
    </p>
    <p>
     — My nechceme most!
    </p>
    <p>
     — Chceme!
    </p>
    <p>
     — Nechceme!
    </p>
    <p>
     — Už je odhlasované!
    </p>
    <p>
     — Ale ľudia, ľudia, veď buďte múdri…
    </p>
    <p>
     — A o čo si ty múdrejší?
    </p>
    <p>
     Baďura zlostne sekol fajkou o stôl. Rozfŕskla sa rozbitá na sto strán. Umĺkli akoby na
         povel. Hlúpo hľadeli za črepami opálenej hliny. „Taká pekná fajka a tak ju rozbil pre nič…“
         — myslel si Palenčár. Rychtár využil túto bezradnosť.
    </p>
    <p>
     — Kto je… — postál a čakal. Po chvíli znovu pripomínal: Pozor, hlasujeme! Kto je… Kto…
         Kto je…
    </p>
    <p>
     Ľudia stŕpli. Starosta meravo pozoroval burgárov, či budú dvíhať ruky. Po chvíli skoro
         všetky sa opáľaly vo výške. Tu Baďura chytro dokončil načatú vetu:
    </p>
    <p>
     — … jeé za Kukurov návrh?!
    </p>
    <p>
     A hneď, prv ako sa ľudia spamätali, dodal so zadosťučinením:
    </p>
    <p>
     — To je, prosím pekne, prevážna väčšina! Ďakujem vám, že ste si preca len dali povedať…
         Vyhlasujem, že obecný výbor po dlhšej porade odhlasoval z vyhratých peňazí uhradiť polovicu
         dlhov obce a zo zvyšku zregulovať potok, vybudovať betonový most, hasičskú vežu, a ak sa
         dačo zvýši, kúpiť novú striekačku…
    </p>
    <p>
     Baďura hovoril síce nahlas, ale jeho slovám nebolo rozumieť. Len tak hrmelo, keď lietaly
         po izbe zlostné výkriky.
    </p>
    <p>
     — Nedobre! Nedobre…
    </p>
    <p>
     — Čo by nebolo dobre! Dobre je!
    </p>
    <p>
     — Ešte raz hlasovať!
    </p>
    <p>
     — Už sme odhlasovali!
    </p>
    <p>
     — Najprv si mal povedať: Kto je proti návrhu! Ešte raz!
    </p>
    <p>
     — Ošialil nás! Poďme preč!
    </p>
    <p>
     — Poďme! Sme tu iba na posmech.
    </p>
    <p>
     Niektorí hneď i vstali.
    </p>
    <p>
     Homa skočil k dverám, rozložil pred nimi široké ramená.
    </p>
    <p>
     — Počkajte, ľudia boží! Ešte sa i o tom uhlí musíme poradiť.
    </p>
    <p>
     Ale uhlie teraz nezaujímalo nikoho. Urazení burgári s drsnými nadávkami na ústach
         vyhrnuli sa na dvor. A odpľuli si.
    </p>
    <p>
    </p>
   </div>
   <div type="chapter">
    <head>
     47
    </head>
    <p>
    </p>
    <p>
    </p>
    <p>
     Medzitým, čo u rychtára zasadal obecný výbor, na hradskej z úzkeho a dusného autobusu s
         klobúkom vtisnutým hlboko do čela vystúpil chlap širokých pliec s oholeným obličajom, s
         ťažkým pláteným kufrom v ruke a s ešte ťažšou bolesťou v duši. Zmeral dedinu, oviatu
         dozretým letom, požul premoknutú cigaru, trhnutím úst prehodil ju s pravého kútika do
         ľavého a neisto, nesmelo vykročil.
    </p>
    <p>
     Iní Amerikám svoj príchod ohlásili vopred, dali sa čakať v meste na stanici. Niektorí i
         s Cigánom. Ak už prv nestihli, aspoň pred sadaním na loď alebo z európskeho prístavu
         poslali rodine ošúchanú kartu a nedočkavo spočítavali na prstoch najprv dni, potom hodiny a
         napokon i minúty. Čím väčšmi sa blížili k rodnému hniezdu, tým silnejšie búšilo srdce, tým
         radostnejšie sa ozýval drahý hlas otčiny, svojeti, rodnej zeme, z ktorej ich kedysi vyorali
         hádam len preto, aby drhli, a aby po čase znovu do nej padli.
    </p>
    <p>
     Fedor Kušnír vliekol sa po dedine ako tôňa. Bez života, bez radosti, bez oduševnenia.
         Ustatý, zničený. Na tele i na duchu. Kráčal bez myšlienok. Od autobusu sa odtrhával ťažko,
         ako keby bol býval na ňom prilepený.
    </p>
    <p>
     Na ceste Fedor Kušnír nevšímal si nikoho, tak akosi s prižmúrenými očami čľupol do domu,
         z ktorého vypadol pred dávnymi rokmi. Divná vec, v tôni vlastnej chalupy pocítil akési
         kúzlo, ťahalo ho dnu ako magnet.
    </p>
    <p>
     — Kriste na nebi! Fedor! — zhíkla Haža, keď ho zočila.
    </p>
    <p>
     Poznala ho i v šere. Taký bol, ako si ho predstavovala. Len v tvári starší. Trochu
         strhaný.
    </p>
    <p>
     — Fedor… — volala ešte raz.
    </p>
    <p>
     Šla práve k jarku po vodu. Fedor vošiel do dvora, prestrašenej vypadlo jej vedro z ruky.
         Po chrbte jej prebehol studený mráz.
    </p>
    <p>
     Čudné stretnutie. Smrti by sa bola skorej nazdala.
    </p>
    <p>
     Haža dávno, veľmi dávno čakala muža, modlila sa za neho, ale prekvapenie bolo silnejšie
         ako nestarnúce túžby. Fedor, hľa, ako keby bol s neba spadol, postavil sa pred ňu ako
         desiaca mátoha, ona od ľaku zmeravela na studenú mramorovú sochu.
    </p>
    <p>
     — Vítaj, Fedor… — prehovorila, keď jej zem trochu spevnela pod nohami. — Vraciaš sa po
         toľkom čase… Prečo si aspoň slovíčkom nedal znať, že prídeš? Čakala som ťa…
    </p>
    <p>
     A Fedor čušal. Haža nadarmo hučala do neho. Ani len nepozdravil. Iba si utrel čelo a
         tvár, medzi krôpkami potu stekala mu dolu tvárou i slza, a tupými krokmi vošiel do izby.
         Bol vysoký chlap, vo dverách sa musel sohnúť. Keď už bol v príklete, chytil pevnejšie prvú
         myšlienku: dáky zloduch sa mu rehotal za chrbtom, posmešne pripomínal, že vchádza do
         špinavej peleše.
    </p>
    <p>
     Fedor ťažký kufor hodil konča dverí, sadol k stolu a zadíval sa kdesi do dávnej
         minulosti. Usužovanú hlavu podoprel unavenými rukami. Pociťoval, že ho roky strhly medzi
         seba, ako tvrdé žarnovy, i vydýchnuť pri prišlo zaťažko. Desať krvavých, mučivých a
         nekonečne dlhých rokov obetoval bezohľadnému, drsnému boju, osem z nich mu pilo krv.
    </p>
    <p>
     Chlapská bolesť je ukrutné mučidlo, horšie ako škripec. Ale Fedor teraz nemyslel na
         bolesť. Bol nemý, hluchý. Bezcitný. A Haža žobronivo rozprávala nesúvisle, ako len mohla v
         takom rozrušení, o svojom utrpení a biede.
    </p>
    <p>
     Ona sa pripravovala na mužov návrat. Ľudia v dedine už dávno zabudli na Fedora, až Borča
         Blašková im ho nedávno pripomenula. Ale len na chvíľu a podľa potreby. Haža čakala, že ju
         Fedor, keď príde, zbije a zmučí, okríkne a vyhreší. Ona si zbožne kľakne na kolená,
         vyspovedá sa, vyžobre si odpustenie a potom — tak mienila — spolu s Fedorom zahodí horkú
         minulosť. Fedor prišiel, nezbil ju, nezmučil, neokríkol a nevyhrešil. Chybely tie tvrdé
         chlapské údery. Ba chybel i zvonivý Fedorov hlas. Desať rokov ho nepočula.
    </p>
    <p>
     — Fedor, ozvi sa, preboha…
    </p>
    <p>
     A Fedor mlčal ako ryba. Bolesť v hlave vírila mu ako vriaca voda v krútňave. Dostával
         horúčku. Pred očami slievaly sa mu všetky obrazy. A striasalo ho. Čosi sa mu zdalo, že je
         strašný úbožiak.
    </p>
    <p>
     — Už roky nedávaš o sebe vedieť, Fedor…
    </p>
    <p>
     Haža si prisadla k mužovi, trpel, ako ho triasla, ako keby ho chcela zo sna prebudiť.
         Keď sa mu zadívala do očí, všimla si, že sú strašné. Studené ako smrť. Vykríkla zdesená.
         Vybehla na dvor. Chcela volať na raty, neodvážila sa. A Fedor len mlčal ako kamenný.
    </p>
    <p>
     Haža na dvore prišla trochu k sebe, zatackala sa do príkletu, stala si ku krbu a
         rozkladala si: „Jaj, Bože… Kde som len mala hlavu, kde som mala rozum… Teraz taká potupa!
         Za nič ma nemá, za nič… Ani len za psa… A keby aspoň slovíčko povedal, keby sa spýtal… Veď
         by som mu rozpovedala, aké peklo som mala tuná bez neho… I kameň by obmäkol… On nič… Bože,
         Bože, ako len mohol tak strašne zatvrdnúť…“
    </p>
    <p>
     Striasla sa. Prestrašila ju akási podivná myšlienka. Až prebledla. Najprv ju
         zaplašovala, ale potom len hľadela na ňu bezvýrazne, zbavená všetkej vlády nad sebou.
    </p>
    <p>
     „Aký je čudný… Cudzí, vymenený… Bože môj, či je to on?“
    </p>
    <p>
     Nestratila duchaprítomnosť. Premohla sa, rozložila oheň.
    </p>
    <p>
     Fedorovi v rodnej izbe sa trochu uľahčilo. Vyšiel za ženou. Stál pred ňou a už i ústa
         otvoril odhodlaný prehovoriť, ale nevydaly hlasu. Jazyk mu zmeravel.
    </p>
    <p>
     Suché drevo veselo popraskávalo, ohník sa usmieval. Pred rokmi Fedor rád pozeral do
         takého ohňa, ozývalo sa mu z neho detstvo, rozprávky starej matere a rozpomienky na prvé
         dni manželstva. Vtedy s Hažou neraz spolu varil chutnú večeru. Pomáhal jej robiť a láskali
         sa nad vatrou. A potom v cudzom svete poznal a pochopil, že v poskakujúcich plamienkoch
         teplého ohníka stlel poklad spokojného života. Pred odchodom do Ameriky v takom ohni hádal
         si so ženou výhľady do budúcnosti. Vatrička hovorila milo, neveštila nič zlého. A hľa:
         desať rokov zhorelo, niet po nich ani popola. A ohník usmieva sa práve tak, ako vtedy a
         Fedorove oči lepia sa naň i proti jeho vôli. On veľa videl v tej vatre. Ako vo filme, v
         ktorom sa obrazy striedajú prekotne chytro. Keby nebol odskočil a nestiahol klobúk ešte
         hlbšie do tyla, bol by zmäkol na vosk.
    </p>
    <p>
     Chytro vybehol na dvor.
    </p>
    <p>
     — Fedor! — volala za ním Haža zúfale. — Fedor, vráť sa!
    </p>
    <p>
     Fedor zastal. Ale nie k vôli žene. Vari ju ani nepočul. Na oblohu sa zadíval, zachytil
         sa na nej pohľadom a počúval.
    </p>
    <p>
     Pred odchodom do Ameriky sedel raz u Onda Baďuru. K Baďurovi mnohí chodievali poradiť sa
         pred veľkou cestou do sveta. S Kušnírom Baďura rozcitlivel a povedal: „Mne toľko razy sa
         chcelo zabehnúť domov… Vše som len pozrel na hviezdy, a tak mi bolo, ako keby som svojich
         cítil bližšie pri sebe…“
    </p>
    <p>
     Po desiatich rokoch spomenul si Fedor na starého kamaráta.
    </p>
    <p>
     Spomienka na Onda Baďuru vliala utrápenému, umučenému Amerikánovi do duše trochu svetla.
         Malú žiaru do čiernej havranej tmy.
    </p>
    <p>
    </p>
   </div>
   <div type="chapter">
    <head>
     48
    </head>
    <p>
    </p>
    <p>
    </p>
    <p>
     Fedor Kušnír pôvodne nemal vôle vrátiť sa do rodného kraja. Zaklial ho, nechcel o ňom
         ani počuť. Ale roky odchádzaly popri ňom nezadržateľne a miesto nich začala sa mu usadzovať
         v duši staroba. Prichádzala po troške, nepozorovane, ale usadzovala sa na hlave, na
         pleciach, na rukách i na nohách. Kedy-tedy pri vstupovaní do hlbokej majny zablysla mu v
         hlave myšlienka premôcť sa, žene odpustiť a zaletieť do Šarišského. Lebo majna nie je
         maličkosť. Je hlboká a pažravá. Žerie zdravie a mladosť. Dáva uhlie a berie životy. Ľudské
         životy sú veľmi drahá daň. Myšlienka na svojeť prichádzala sama od seba, zo spiaceho
         podvedomia. Časom predrala sa na povrch, už dozretá. Rysovala sa zakaždým jasnejšie a
         vrátila sa toľkokrát, koľkokrát ju Fedor zahnal a zaplašil. Bol bezohľadný, trucovitý, dlho
         vzdoroval, odhadzoval hlas pripomínajúci návrat do vlasti, ale to volanie vniklo pozvoľna
         do krvi a Fedor podľahol.
    </p>
    <p>
     Cestu z Ameriky mal zlú, vyčerpávajúcu. Sto razy si umienil vrátiť sa a sto razy zdeptal
         štipľavými výčitkami svedomia našepkávaný strach zo stretnutia so ženou. Ale potom otupel,
         prestal zápasiť, oddal sa do vôle božej a želal si len, aby už bolo radšej po všetkom.
         Umienil si, že všetkých tých zakliatych desať rokov odhodí od seba ako hriech.
    </p>
    <p>
     Prvé dni na lodi prežil v pokoji; nahodilé ozveny pokúšania topil v mori. Hádzal ich
         žralokom. A kochal sa v ich pažravosti. Pochmúrnosť stisla ho až neskoršie, keď vstúpil na
         suchú zem a svojimi ostrými kliešťami škrtila ho najmä v autobuse na ceste do Šarišského.
         No najhoršie sa cítil, keď prekročil prah vlastného domu, a keď ho Haža striasaním
         prebúdzala zo zakliatia. Pod dotykom jej rúk horelo mu celé telo. A ešte jedného sa bál.
         Stretnutia so synom. Syn sa mu prihovorí: Otec… a jeho to slovo azda ohluší. Preto ušiel.
         Na slepo — k Baďurovi.
    </p>
    <p>
     U rychtárov práve večerali. Ondo s chuťou zapíjal čerstvým cmarom sypké zemiaky. Bol
         ešte rozrušený, banoval, že neústupčivosťou niekoľkých burgárov pri hlasovaní sa dal
         strhnúť k takému „panskému fígľu“, ale hneď si zas predložil, že i život je bezohľadný, nuž
         ospravedlnil svoj čin. A bol rád, že sa zase vykonalo v Šarišskom kus dobrej roboty. Myslel
         si: Veď nie sebe, im chcem dobre… Oni to časom poznajú a uznajú. Nás už ani nebude a naše
         dielo ostane! Tak hútal Baďura, keď vošiel Fedor do izby.
    </p>
    <p>
     — Dobrý večer! — pozdravil Fedor pri dverách so svesenou hlavou. — Či ma nevyženiete,
         ľudia dobrí…?
    </p>
    <p>
     — Daj Bože… — hovoril Baďura zdlha. Prezeral hosťa, zpočiatku mu bol cudzí. Napochytre
         nevedel sa na neho rozpamätať. A, vari, bol až príliš pohrúžený do svojich myšlienok.
         Ostatne nie div, Fedora už desať rokov nevidel.
    </p>
    <p>
     Kušnír spravil so pár váhavých krokov, pri svetle zápäť vynikla jeho usužovaná tvár.
         Videl, že ho Baďurovci nepoznávajú, že sa silia rozpamätať sa na neho, nuž mnel, že volil
         doma sedieť. Ak sa im i zo srdca vytratil tak, ako sa vytratil z pamäti, nemá tu čo hľadať.
    </p>
    <p>
     V tom sa Baďura, na šťastie, vynašiel.
    </p>
    <p>
     — Jaj, veď si ty — Fedor! Fedor Kušnír! — zvolal radostne.
    </p>
    <p>
     Skočil privítať vzácneho hosťa. Podával mu ruku, potriasal ju a natešený rozprával:
    </p>
    <p>
     — Vidíš, vidíš, ako ten čas letí… Bodajže ho, aby že ho, skoro som ťa nepoznal! Kde sa
         tu berieš, človeče boží? My už, že ani nežiješ… No, no… Ale toto!
    </p>
    <p>
     Fedorovi hučalo v hlave. Najprv mávol rukou, a keď zbadal, že zabudol složiť s hlavy
         klobúk, chytro ho strhol a hodil na lavicu.
    </p>
    <p>
     — Bodaj by som nežil! — vyslovil bolestne.
    </p>
    <p>
     — Ale netáraj! — zahriakal ho Baďura.
    </p>
    <p>
     — A pravdu mala tá Blašková! — utierala rychtárka stoličku zásterou. — Ľudia sa jej
         smiali, keď hovorila, že sa jej o tebe prisnilo, a že sa vrátiš… Ale sa bude vynášať pred
         svetom! No… sadni si, Fedor…
    </p>
    <p>
     — A rozprávaj nám… — zvedavčil Baďura. — Kedy si prišiel?
    </p>
    <p>
     V izbe na dlážku zťažka padaly usedavé Kušnírove vzdychy.
    </p>
    <p>
     Vzdychal a mlčal.
    </p>
    <p>
     — Hm, hm… Takto nás prekvapiť… — krútil hlavou prekvapený rychtár. — Na moj’ pravdu,
         veru sme radi… I Haža! No len keď si už tu… Teraz už všetko pôjde inakšie. Ale si akýsi
         nesvoj.
    </p>
    <p>
     Kušnír si začal uvedomovať, že je už doma, medzi svojimi. Pozvoľna spadávala s neho
         príťaž otupelej pochmúrnosti, sadol si a rozprával. Hlas mal soslabnutý. Už dávno nestretol
         človeka, s ktorým by bol mohol kamarátsky pobesedovať. A zlé je nemať komu hovoriť. Strašné
         je musieť mlčať.
    </p>
    <p>
     — Tak sa mi akosi zažiadalo prísť k tebe, Ondo… Či neprichádzam nevhod? Ah hej, povedz,
         takoj odídem…
    </p>
    <p>
     — Joj, no… Práve naopak! Rád som, že ideš. A len rozprávaj. Kedy si sadal na loď? Búrka
         nebola? Nás raz tak chytila, že sme mysleli, že všetci pohynieme… Strach i pomyslieť, súdny
         deň šiel na nás. Do smrti na to nezabudnem.
    </p>
    <p>
     Fedor mávol rukou. Jemu cestou ani na um nezišlo všímať si búrok na mori. Jeho búrky
         boly búrlivejšie, nebezpečnejšie. Vlastná bieda priprela ho nemilosrdne.
    </p>
    <p>
     — Ani neviem, — povedal. — Veď vieš, Ondo, aký psovský život mám. Fuj! Takto sa
         zahrtmaniť…
    </p>
    <p>
     V tú chvíľu sa Fedorovi zdalo, že o jeho bolestiach vie celý svet, že mu ľudia jeho
         svetobôľ vyčitujú s tváre. Tie mučivé bolesti vkrádaly sa už i do mozgu a do špikov. Neraz
         mu bolo podivno, že ešte neprišiel o rozum. Osem rokov mu hučalo v hlave: Žena sa ti
         zahodila, ty drhneš v cudzine a ona doma s inými líha…
    </p>
    <p>
     — Vieš, Ondo… — rozprával po chvíli Fedor ďalej, — ja som veľmi nešťastlivý človek… A
         biedny, úbohý… Veď vieš, čo sa mi prihodilo, kým som hrdlačil vo svete…
    </p>
    <p>
     Div sa nerozplakal. V očiach mu sedely slzy, svietily ako jagavé perličky. Len hanba a
         stud bránily vypustiť ich, aby tiekly voľne dolu tvárou. Prišly mu na um všetky tie smutné
         a nekonečne dlhé, bolestné americké dni. Tam neraz plakal. Keď bol sám, bičovala ho
         opustenosť, rozľútostený nad podťatým šťastím hocikedy nariekal ako dieťa. Plač bol jediným
         liekom na nesmiernu bolesť.
    </p>
    <p>
     — A čože sa ti stalo? — robil sa Baďura hlúpym.
    </p>
    <p>
     — So ženou… — pridal Fedor mäkšie.
    </p>
    <p>
     — Jaj, to…
    </p>
    <p>
     — A vieš, ako som ju mal rád. Od detstva sme sa milovali. Azda som sa ešte ani za more
         nedostal a už, eh… Vari som i somár, že si to tak veľmi beriem do hlavy! Nie dosť, že mi
         zničila šťastie, chcela by ešte i ten mizerný život…
    </p>
    <p>
     Baďurová upravovala stôl. Chcela počastovať hosťa.
    </p>
    <p>
     Ona chápala Fedorovu bolesť. Chlapa videla plakať len raz: Ondo tak podľahol smútku, keď
         zvedel o synovej smrti vo vojne. Vtedy pochopila hĺbku mužského zármutku. Mrzelo ju len, že
         Fedor tak zbabel. Chlap i keď trpí, má trpieť sám. Žiaľ nemá ukazovať a o bolesti nesmie
         rozprávať s vyplakanými očami.
    </p>
    <p>
     Keď padla reč o Haži, Baďurová oprela ruky o boky a vyčítala Fedorovi rázne:
    </p>
    <p>
     — A to sa ty pre Hažu tak turbuješ? Že si to nevyhodíš z hlavy také myšlienky!
    </p>
    <p>
     — To sa nedá…
    </p>
    <p>
     — Koľko rokov od toho! Čas už všetko zahojil. Načo spomínať staré hriechy, povedz?
         Naklopotil si sa už vo svete dosť, uži teraz doma trochu pokoja.
    </p>
    <p>
     — I iným sa to už prihodilo… — dodal Baďura kamarátsky.
    </p>
    <p>
     — Udobrite sa! — povzbudzovala Fedora rychtárka.
    </p>
    <p>
     Fedor znovu prežil tŕnistú kalváriu svojho utrpenia. Najväčšmi ho otrávili rodáci, lebo
         otravovali po troške. Bezcitne a zlomyseľne. Posielali mu nepodpísané listy. Škoda, že
         nevedel, že Haži také listy strkali pod bránu. Volali ho domov poriadky robiť so ženou
         záletnicou, lebo mu začína nápadne tlstnúť, potom ho potešovali, že mu s neba spadol
         synček, že to azda od tých listov, čo posiela domov, len jedna vraj chyba — dieťa sa ponáša
         na pána, na notárskeho pisára. V listoch stálo ešte, že k jeho žene všetci mládenci majú
         otvorené dvere, že bol hlúpy, keď Hažu pred odchodom do Ameriky nezamkol na sedem zámiek, a
         ešte mnohé iné podobné veci. Keď ľudia neprestali vypisovať, Fedor sa stratil a nedal o
         sebe vedieť ani žene, ani známym, nikomu. Mnel, že medzi cudzími skorej zabudne na domov,
         na zlomené nádeje a túžby, na všetko, čo si vždycky tak vysoko cenil a azda i na život.
         Zaprisahal sa, že už nikdy nevkročí do Šarišského.
    </p>
    <p>
     A zrušil prísahu. Poznal, že sú pred ním už len dve cesty: domov a blázinec. Nemal v čom
         vyberať. Zahlušil rozum, šiel za srdcom.
    </p>
    <p>
     — Poďakuj Bohu, že ťa v zdraví domov priviedol, Fedor…
    </p>
    <p>
     — Veď som prišiel… — oddýchol si Fedor. — Nemal som tam stania. Ale načo som vlastne
         prišiel? Tam som mal peklo, tuná ma čaká — hriech. Nič nie je už z môjho biedneho života.
         Za fajku močky nestojí.
    </p>
    <p>
     — Takto sa nesmieš Bohu rúhať. Nijaký hriech ťa nečaká! Maj rozum, tvoja žena ho už
         dávno dostala. Zabudni a bude pokoj.
    </p>
    <p>
     Fedor Kušnír nevládal sa odpútať od tohoto slova. Hovoril zťažka, no dobre mu padlo
         rozprávať. Jazyk sa mu rozväzoval, reč cez hrdlo predierala sa mu už oveľa ľahšie ako na
         začiatku. Pri tom cítil, že padajú s neho ťažké, neokresané balvany. Prebúdzal sa k novému
         životu. Vymieňala sa mu duša. Ožívalo srdce pred rokmi vtisnuté do hrubého pancieru, lebo
         sa predralo na slnko a oteplelo láskou.
    </p>
    <p>
     — Zabudni, pravda, zabudni… — hovoril Fedor viac sebe ako Baďurovej. — Či to možno na
         takú vec zabudnúť? Či to možno netrpieť, keď sa ti žena pozabudne a k tomu ešte s pánom,
         haá?
    </p>
    <p>
     — Bola mladá, svieža a driečna, — čičíkal Baďura zmietajúceho sa kamaráta, — nuž každému
         padla do oka. I ja som počul, ako mľaskali za ňou chlapi a boli medzi nimi i ženáči… Každú
         odboha nedeľu sa vtipkovalo pred kostolom: Ľaľa, to je žena… Líca ako ružičky, boky ako
         periny, nôžky ako srnka…“ Takto, na moj’ veru, takto hovorili. Naveky ťa spomínali, že
         radšej doma nesedíš, keď máš takú peknú, súcu ženu. A povedz, načo ti bolo chodiť do
         Ameriky? Nezdržiaval som ťa? Doniesol si dačo? Iba ak dáku chorobu, podkopané zdravie. A
         Könyves bol beťár. Darebák, naničhodník! Čo ti ten dbal na sviatosť. No chvalabohu, je
         preč. A čo sa stalo, už sa neodstane. Preca — neskočíš do vody. Prichádzaš zo sveta, ak nie
         si slepý, vieš, koľko zlých ľudí je na každom kroku… I u nás sa psuje národ. Ale Haža nie
         je zlá! Ten všivák strhol ju do bahna, v ktorom sa sám rád váľal. No vybŕdla z neho. Fedor,
         ver mi, tvoja žena bola väčšmi pokorená ako ty! Bola… Darmo krútiš hlavou.
    </p>
    <p>
     Fedor zbožne počúval túto teplú Baďurovu reč, no nevedel jej porozumieť. A pri
         posledných slovách sa nezdržal kŕčovitého úškľabku. Len žily nemal už také napnuté,
         našponované, ako prv.
    </p>
    <p>
     Podivný Fedorov úškľabok sa na chvíľu stratil. Tvár zjasnela, zablysol na nej úsmev.
         Rozpačite chytil gombík kabáta a hral sa s ním. Znovu a znovu hútal o Baďurových slovách,
         už bol rozhodnutý dať mu za pravdu, ale pokušenie pošeplo nepoddať sa. Prelamoval sa.
         Vyhŕklo z neho:
    </p>
    <p>
     — Žena sa naveky sama pokorí! Akože bola Haža pokorená? — pridal pohŕdavo.
    </p>
    <p>
     Ani nezbadal, že od príchodu meno svojej ženy teraz vyslovil po prvé. Bridilo sa mu ho
         vziať do úst. A teraz sa z nich vyšmyklo. Tak hladko. Zvučne. Ani neľutoval, že ho
         vyslovil.
    </p>
    <p>
     — Bože môj! — vzdychol.
    </p>
    <p>
     — Bola, Fedor, bola… A ty si hrdý človek. Zahoď jalovú pýchu, odpusť jej. Vyrovnajte sa
         pekne, i ona ti odpustí. Nerobte sa, ľudia zlatí, pohanmi, keď ste kresťani! Tak, Fedor,
         tak…
    </p>
    <p>
     Na toto Fedor už neodpovedal.
    </p>
    <p>
    </p>
   </div>
   <div type="chapter">
    <head>
     49
    </head>
    <p>
    </p>
    <p>
    </p>
    <p>
     Hažino nešťastie bolo iba omrvinkou odvekého znehodnocovania a pokorovania bezbranných
         žien, ktoré mužovia opustili a sami celé roky ako voľní vtáci sa ponevierajú po širokom
         ďalekom svete.
    </p>
    <p>
     Koľko ráz, už na posmech celej okolice, žena skoro od oltára šla odprevádzať muža do
         Ameriky. Bola to nemožne požadovaná a falošne sľubovaná obeť. Dvaja mladí ľudia prisahali
         si vernosť a rozišli sa. Manžel s kľúčami slobody dievčaťa túlal sa po baniach a fabrikách
         kdesi ďaleko a mladé ženy nesmely ani len zabúšiť na brány plesnivého väzenia. Mlčať
         musely. Mlčať a čakať. Čakať a dúfať.
    </p>
    <p>
     Krv nemožno premeniť na vodu a rozkvitnutá žena životom kypí! Sála z nej oheň, radosť,
         opojenie, neskrotiteľná vášeň a v neplodných rokoch mladosť tlie na popol. V tomto čase
         žena silná je žiť, slabá vzdorovať. Život je krútňava, žena v ňom potrebuje manžela alebo
         aspoň priateľa, aby sa mohla o neho oprieť prv, ako sa jej hlava zakrúti. A na púšti
         nemožno volať na raty. Púšť je hluchá.
    </p>
    <p>
     — Pozri, Fedor! — útočila rychtárka na Fedorove city, — Haža mi rozprávala, že by za
         tebou do Ameriky šla i kolenačky, len aby si jej odpustil. Ty ani nevieš, čo sĺz vyronila,
         chudina, pre toho lotra. A čo sa stalo, stalo sa. Ak si prišiel s dobrým, bude dobre, ak na
         hriech, škoda ti bolo chodiť. Mohol si radšej ostať…
    </p>
    <p>
     Kušnír pokrčil váhavo plecami.
    </p>
    <p>
     Rychtárka pokračovala:
    </p>
    <p>
     — Ak nejdeš s dobrým, radšej sa vráť. A takoj. Haži sa ani na oči neukáž. Alebo sa jej
         do nich pozri, aby si poznal, že si ich pre teba skoro celé vyplakala!
    </p>
    <p>
     Fedor zabedákal:
    </p>
    <p>
     — Načo, načo som len prišiel… Či ja viem, načo som prišiel? Musel som… Strašné je žiť
         bez domova. Čosi ma hrozne ťahalo.
    </p>
    <p>
     — Keď ťa to tak ťahalo, zahoď žiaľ. Dobrý duch ťa ťahal!
    </p>
    <p>
     — Oj, veď keby som nebol musel prísť…
    </p>
    <p>
     Ondo Baďura zbadal neočakávaný a náhly duševný prevrat Fedorov. Ľad a studenosť sa
         roztápaly, ukazovalo sa už zreteľne, že obrodenie zakliateho človeka je na dobrej ceste.
         Fedor vybŕdal zo začarovaného kruhu a aj sám si priznal, že má v sebe zázračnú silu, ktorá
         spriadala a určovala beh jeho vysilených myšlienok. Nuž nezbývalo nič iného, len dokončiť
         začatý boj. Len ešte trochu vytrvať a nepotknúť sa.
    </p>
    <p>
     — Ťahalo ťa, pravda… — jasala Hana Baďurová, vidiac Fedora už tak potácať sa na
         križovatke názorov. — Pravdaže ťa ťahalo, keď ťa Haža dala na kozle došikovať. Len ty choď
         pekne domov, chmáry sa stratia. A syna máš súceho, žena ti ho poriadne vychovala. Nemusíš
         sa za neho hanbiť!
    </p>
    <p>
     „Na kozle došikovať“ — hútal Fedor a spomenul si, ako sa tomu babskému výrazu posmieval
         kedysi, keď staré ženy prízvukovaly pôsobivosť a čarovnú moc nezvyčajného a účinného
         prostriedku, hoci jeho podstatu si nevedely ani vysvetliť.
    </p>
    <p>
     V došikovaní na kozle bolo veľa prostej viery a ešte viac nádejí. A na Fedora sa mohlo
         povedať, že prišiel na kozle. Žena si ho vymodlievala, on sa bránil, nechcel prísť. Sám
         povedal, priznal sa, že nevie, ako prišiel. Tak ho to teraz trklo v hlave, že sa zarazil, a
         hoci ani teraz nepripisoval významu rychtárkiným narážkam, jednako len vstal a dojatý
         siahol po klobúku.
    </p>
    <p>
     — Veru hej, Fedor… Miško je súci chlapec, súci do života… — pokračovala Baďurová, — už
         poriadny corgoň.
    </p>
    <p>
     — Máš syna, ako keby si ho našiel! — vyprevádzal so žartom Baďura hosťa na dvor. —
         Zamiluješ si ho, lebo koniec koncov jednako je len tvoj. Haža je tvoja žena a dieťa je jej.
         A čo je jej, je i tvoje.
    </p>
    <p>
     — Neviem ešte, ako bude… — povedal Fedor už na dvore.
    </p>
    <p>
     — No bude, bude…
    </p>
    <p>
     — Hádam privyknem. Uvidím…
    </p>
    <p>
     — Ba veru privykneš… Práve sme objavili v chotári Šarišského uhlie. Homa ho vyňuchtril
         na Papcunovej lúke. Na druhý týždeň majú prísť inženieri vyšetrovať… Ak ho bude hodne,
         zriadime si bane, majny. Trochu gazdovstva máš, dačo si zarobil, bude ti sveta žiť!
    </p>
    <p>
     — No uvidím… — povedal Fedor ešte raz a pohol sa dedinou.
    </p>
    <p>
    </p>
   </div>
   <div type="chapter">
    <head>
     50
    </head>
    <p>
    </p>
    <p>
    </p>
    <p>
     Doma ženu našiel Fedor Kušnír pri krbe. Sedela s Miškom, so synom, pre ktorého bolo
         toľko hriechu. Ustrašená Haža privíňala vyjaveného chlapca k sebe, roztržite mu rozprávala
         o nečakanom otcovom návrate. Miško nechápal, len počúval. A tiež mu bolo úzko.
    </p>
    <p>
     Keď vošiel Fedor do izby, schúlili sa obidvaja. Zo strachu.
    </p>
    <p>
     — Jaj… — zhíkla Haža.
    </p>
    <p>
     Fedor stál vo dverách, namáhal sa prehovoriť. Pokročil bližšie k žene, ešte raz si ju
         prezrel a prišlo mu jej ľúto.
    </p>
    <p>
     — Bože, Fedor… — stonala Haža.
    </p>
    <p>
     — Buď už ticho! — zvolal Fedor zťažka.
    </p>
    <p>
     Tieto slová vyslovil neisto, bez drsnosti, ale ešte nie tak mäkko, aby i hlasom
         prezrádzal odpustenie. Sadol si na lavicu, pritiahol Miška k sebe, pozrel sa mu do očí a
         spýtal sa ho:
    </p>
    <p>
     — Ako ti je meno?
    </p>
    <p>
     Chlapec rukávom utrel si zmočenú tvár a zmätene hľadel na prísneho otca. Matka mu často
         hovorievala o otcovi, hovorila o ňom so zápalom a rada. Nuž on si otca inakšie
         predstavoval. A tešil sa na jeho návrat tak, ako sa i mater tešila. Otec prišiel a v ničom
         niet radosti! Mater plače. Či to od radosti? Ale prečo sa tak trasie? Boly to rozpory,
         ktoré si Miško nijako nevedel vysvetliť. Iné deti dychtive vyzeraly prichádzajúce autobusy
         už týždeň pred ohláseným príchodom rodičov, jeho otec prišiel nečakane, ako zlodej.
    </p>
    <p>
     — Nevieš hovoriť? — ozval sa Fedor druhý raz. Teraz už kamarátskejšie. — Pýtam sa ťa,
         ako sa voláš, obšmrdok. Či sa mám pýtať po anglicky?
    </p>
    <p>
     — Len povedz, Miško, povedz… — povzbudzovala ho mať.
    </p>
    <p>
     — Miško… — vykoktal chlapec nesmelo a ťahal sa nazad k materi. Potom, keď sa cítil v
         bezpečí, dodal: — Vítajte, otec…
    </p>
    <p>
     Fedor nezdržiaval Miška. Pustil ho.
    </p>
    <p>
     — No dobre, Miško… Budem ti otec! A už choď spať… Počkaj ešte! Tu máš dolár za
         privítanie. Odlož si ho…
    </p>
    <p>
     Chlapec pozrel na mater, či vziať. Pokývla mu vziať, nuž vzal a poďakoval. Peniaz hneď
         podal materi, aby mu ho odložila.
    </p>
    <p>
     — Kúp si cukríky!
    </p>
    <p>
     — Odložím si na knižky.
    </p>
    <p>
     Fedor sa mimovoľne usmial.
    </p>
    <p>
     — Tak si odlož, a teraz si ľahni… — odsekával potom zo srdca vetu po vete. — Choď spať,
         Miško… A ty, Haža, počkaj… S tebou sa chcem ešte poshovárať. A nefňukaj mi tu!
    </p>
    <p>
     Vyjavený Miško zavinšoval rodičom dobrú noc, shodil so seba šaty a zaryl sa do tesnej
         postieľky za pecou.
    </p>
    <p>
     Fedor vstal, vyšiel do príkletu. Pokývol na Hažu. Pochopila, že Fedor nechce rozprávať
         pred deckom. Nasledovala ho.
    </p>
    <p>
     — Sadni si…
    </p>
    <p>
     Fedor chvíľu váhal, prisadol si k žene, potom povedal:
    </p>
    <p>
     — Počuj, Haža… Už nechcem, aby si mi ešte dačo spomínala!
    </p>
    <p>
     Haža nechápavo zdvihla hlavu. Utrela si zaslzené oči.
    </p>
    <p>
     — Fedor, zbi ma, ako len chceš… Zhrešila som, ale moje pokánie je väčšie ako bol môj
         hriech… Ten pes posielal ma vtedy k doktorovi, doktori vraj vedia odpomôcť. Nikto by nebol
         vedel… Nechcela som! Hriech neodčiníš hriechom… Sprav so mnou, čo len chceš, len ťa pre
         Kristove rany prosím, dieťaťu neubližuj, ono je nevinné…
    </p>
    <p>
     — Dieťa pojmem za svoje! — rozhodol Fedor pevne. — Už som povedal.
    </p>
    <p>
     — Aký si dobrý, Fedor…
    </p>
    <p>
     — Dosť o tom. Už je všetko vybavené.
    </p>
    <p>
     — Ale ja…
    </p>
    <p>
     — Povedal som — dosť!
    </p>
    <p>
     Toľká dobrota Hažu poplietla. Ešte sa nezbavila prvého dojmu zo stretnutia. Nevedela sa
         odtrhnúť od tých cudzích pohľadov. Fedor sa, vari, zmenil, ona to ešte nestihla
         postriehnuť. Hladkala mužovu ruku, i by mu ju bola bozkala, ale on ruku pevne držal vedľa
         seba na lavici. Haži chcel pomôcť z pomykova.
    </p>
    <p>
     — Ako ste na poli s robotou?
    </p>
    <p>
     Touto vetou nadväzoval Fedor na starý svet, od ktorého sa pred desiatimi rokmi odtrhol.
    </p>
    <p>
     — Fedor, ty nechceš…
    </p>
    <p>
     — Nie! Ani počuť…
    </p>
    <p>
     — Ach, Fedor… Vedela som, že prídeš… Každý, že si zahynul… Iba ja som verila… A prišiel
         si… Môj Fedor…
    </p>
    <p>
     — Baďura spomínal akési uhlie. Vieš dačo?
    </p>
    <p>
     — Viem. Je ho plná dedina. Každý iba o uhlí. I na našich roliach sme ho vykopali za
         opálku… Miško kope… Nosí ho po kúskoch… Chcú vraj otvoriť bane… Homa spomínal. I schôdza
         bola. Práve dnes.
    </p>
    <p>
     — Ak stojí za reč, peniaze, čo som doniesol, vložím do uhlia. Uvidím. Zajtra sa
         poshováram s Homom.
    </p>
    <p>
     Viacej nepovedal ani Fedor, ani Haža.
    </p>
    <p>
     Haža mala plnú hlavu vlastných myšlienok, modlila sa, že ju Boh neopustil a Fedor ešte
         raz si predložil otázku, či správne usudzuje, keď láme palicu nad desiatimi rokmi. Zamyslel
         sa a bol spokojný. Videl, že život treba vziať do ruky ako zrkadlo, dívať sa doň a hútať.
         Po desiatich rokoch prehovorilo — srdce.
    </p>
    <p>
    </p>
   </div>
   <div type="chapter">
    <head>
     51
    </head>
    <p>
    </p>
    <p>
    </p>
    <p>
     Každé čudo len tri dni trvá.
    </p>
    <p>
     Šarišské raz dva zabudlo na pohanených Amerikánov, ľud prestal preklínať bezcitného
         podvodníka — provadinera, len otcovia mladých svetobežcov si ešte lámali hlavy, ako splatia
         na cestu vypožičané tri tisícky. Ale s tým nešli na bubon.
    </p>
    <p>
     Fedora Kušníra si gazdovia poprezerali, jeho návrat vzali na vedomie a on sa pohyboval
         medzi nimi tak domácky, ako keby ani nebol býval desať rokov vo svete. I Miško si obľúbil
         siláckeho otca, chodieval mu do spolku po cigary a pomáhal mu pri robote.
    </p>
    <p>
     Na minulosť napadol prach zabudnutia ako sneh na vyschnutú buraň na nezoranej roli. V
         Šarišskom zase bol pokoj. Aspoň naoko.
    </p>
    <p>
     Oči sa napásly a odpočívaly.
    </p>
    <p>
     Prišla nedeľa. Po omši pred kostolom chlapi hovorili o uhlí. Uhlie v Šarišskom bolo
         prvou novotou, proti ktorej skoro nikto nereptal, ktorú svet objímal a nosil so sebou v
         náručí ako poklad.
    </p>
    <p>
     Slovo mal Homa. S rukami do kríža založenými počúvali ľudia jeho široké výklady ako pred
         chvíľou farárovu kázeň o statočnej chudobe. Homa spomínal na svoje roky pod zemou,
         naznačoval, ako budú vyzerať bane v Šarišskom. Všetko vedel, i to, čo nevedel.
    </p>
    <p>
     Iba Serapin Hanušin hromžil a krútil nechápavo hlavou. Od chlapov pred kostolom sa
         odtrhol, dolu dedinou šiel mlčky a hútal, že uhlie je čierne ako hriech a príchod cudzích
         robotníkov do obce prinesie neznajbožstvo a nespokojnosť. Raz ho gazdovia už vysmiali,
         preto — urazený — nezastal teraz pred kostolom. Povedali mu, že z baní aj on môže mať
         úžitok, lebo podzemný duch okráda ľudí o zdravie a nalomení mrzáci predčasne umierajú, nuž
         zarobí pri kopaní hrobov. Tak mu vraj pôjde, hovorili posmešne, že si bude musieť najať i
         tovaryšov. Vtedy Hanušin zanevrel na rodákov a pred ženou sa i zabožil, že on veru ani
         jedného uhliara nepochová. Keby priam z rakvi vstal a na kolenách sa mu prosil.
    </p>
    <p>
     — Ak tí páni zistia… — dôvodil Homa, — že v našej okolici je uhlia aspoň na sto rokov,
         raz dva sme boháči! Naše pozemky stúpnu v cene, ani neviem ako… Veď ja viem, ako je to, nie
         nadarmo som bol v Amerike. I tam boly miestami polia, šesták by si nebol za ne dostal.
         Stačilo v nich nájsť kúsok uhlia alebo zlata a mal si kupcov na každý prst desať…
    </p>
    <p>
     — I v baniach zarobíme… — nieslo sa z úst do úst.
    </p>
    <p>
     — Budeme boháči!
    </p>
    <p>
     — Len aby nás neošmekli. Takí páni sú psi… — varoval rodákov Blažej Rapoš.
    </p>
    <p>
     I Fedor sa ozval. Povedal:
    </p>
    <p>
     — Vedia cicať krv ako pijavice…
    </p>
    <p>
     — Ale čo! — bil sa Hudák v prsia. — Veď vari máme rozum! Len nič nepodnikajme bez
         rychtára. Teraz nech ukáže, ako nám žičí! A nech pomôže. Veď sa to i jeho týka práve tak
         ako nás…
    </p>
    <p>
     Pri inej príležitosti v Hudákovej poznámke o potrebe a dôležitosti Baďurovej opatrnosti
         boli by videli dáky zámer, dnes zo všetkého sršalo nadšenie. Chlapov šteklilo zlato.
         Vyzváňalo im nad hlavou. A usmievalo sa ako svodná milenka. Krajšie ako zrno.
    </p>
    <p>
     — A ozaj, či bude dačo z toho mostu?
    </p>
    <p>
     — Nuž bude… Pravdaže bude!
    </p>
    <p>
     — Ako sme proti nemu brojili…
    </p>
    <p>
     Jaj, ale teraz je to už celkom inakšia robota! Keď sú bane, musí byť i most. Ktože ti
         bude brodiť do baní cez vodu? Hádam nám i železnicu postavia… Aj novú hradskú…
    </p>
    <p>
     Duželi nedočkavosťou.
    </p>
    <p>
     Keď zazvonili na Anjel Pána, Homa vykročil k domovu a cestou pomaly, ako keby tie slová
         vliekol za sebou, poznamenal:
    </p>
    <p>
     — Ak niektorí chcete, príďte popoludní na pole. Baďura a Kušnír sa stroja na prehliadku.
         Fedor vraj tiež zarobil v majnách a vyzná sa vo veci! Pôjdeme viacerí…
    </p>
    <p>
     Ktosi zažartoval:
    </p>
    <p>
     — Vraj priniesol plný kufor dolárov! I sám by mohol bane otvoriť… Za toľký čas mal kedy
         nagazdovať…
    </p>
    <p>
     — A kedy to idú? Popoludní?
    </p>
    <p>
     — Nuž pôjdeme…
    </p>
    <p>
     A šli.
    </p>
    <p>
     Na odpoludňajšej vychádzke poznali gazdovia zo Šarišského, že príroda v nedeľu kúpe sa v
         rozkošnom a bezstarostnom smiechu. Život visel pred nimi ako zrelý strapec hrozna. Cez
         modrú oblohu ako cez čarovné skielko videli ružovú budúcnosť a povzbudenie. Celý ten ich
         chotár zdal sa im nový, krajší, ako dosiaľ. Našli v ňom hudbu nového a krajšieho — života.
    </p>
    <p>
     Už nemal kto reptať na betón. Uhlie ľud nazval tajomným pokladom, klaňal sa mu ako
         zlatému teľaťu. Sypkú úrodnú zem, ktorá živila ich otcov, dedov a pradedov, odrazu nemali
         za nič! Teraz snili o uhlí. Nevedeli ešte, čo im prinesie, ale skúsení Amerikáni, ktorí
         pracovali v majnách, rozhadzovali po dedine nádeje štedro, z plného priehrštia, ako
         rozsievač zrno na poli.
    </p>
    <p>
     Ak dakto našiel kúsok čierneho kameňa, starostlive ho poutieral a odložil ako vzácnu
         pamiatku. Zamysleným sedliakom v hlavách poskakovaly závratné číslice, pred očami uhlie
         menilo sa na zlato a oni miesili si šťastie. Pre seba i pre potomstvo.
    </p>
    <p>
     — My doma budeme mať Ameriku… — pyšneli svorne.
    </p>
    <p>
     Deťom svojim o uhlí rozprávali s nadšením, pripravovali ich na nový život, kázali im
         privykať na robenie zlata z uhlia.
    </p>
    <p>
     A keď sa dlho nič nedialo, súrili rychtára:
    </p>
    <p>
     — Ondo, mal by si posúriť, aby prišli čím skorej… Toľký majetok nám tu hlivie a my nič…
         Treba robiť…
    </p>
    <p>
     Baďura len plecami pokrčil.
    </p>
    <p>
     — Veď prídu… Na budúci týždeň. Tak písali…
    </p>
    <p>
     — Len aby nezabudli! Treba ich posúriť.
    </p>
    <p>
     Rychtár prikývol. Na uspokojenie. A zahľadel sa po chotári. Po ume mu lietaly myšlienky,
         nevedel im prísť na chuť. Tie myšlienky minule i Hanušin vyslovoval pred ním.
    </p>
    <p>
     A ľudia ďalej dobiedzali.
    </p>
    <p>
     — A čo? Ako bude?
    </p>
    <p>
     — Nevedieť. Ak tak vypáli, že bude v Šarišskom fabrika, mnoho vecí sa tu zmení. Na
         nepoznanie. A národ sa premiesi…
    </p>
    <p>
     — Nech sa len premiesi…
    </p>
    <p>
     — Prečo by sa nepremiesil?
    </p>
    <p>
     — No, no, no… — zanôtil Baďura. — Budeme musieť dať hlavy dovedna. Tak, ako ešte nikdy.
         Zanechať malichernosti a po chlapsky pozrieť budúcnosti do očí, lebo nám do dediny príde
         celkom nový život. Časom azda nebude Šarišského. Pod nami všetku zem poprevŕtavajú ako krti
         lúku, miesto drevených chalúp budú tu stáť veľké murované domy a my možno i pluh zabudneme
         držať v ruke, lebo okolnosti natisnú nám do rúk čakany a kladivá… Strašná vec, ľudia… Ja sa
         bojím…
    </p>
    <p>
     Ľudia nepoznávali svojho rychtára. Bol čudný a hovoril tak zvláštne, ako keby ani nie
         svojím hlasom.
    </p>
    <p>
     — Zem je strašná… — hovoril ďalej, — neviem, či nám nevmetie do očí pomstu, že ju ideme
         okrádať. Teraz nám dáva to, čo dávať má a my sme jej povďační za každé urodené zrnko žita.
         Ale potom? Neviem, neviem… A poviem vám, ľudia moji, po pravde, už od niekoľkých dní to
         dusím v sebe: počujem našepkávanie podivného, zvláštneho hlasu, hovorí mi, že alebo nás,
         alebo našich potomkov čosi zadusí… Čosi, čomu dnes ešte neviem prísť na meno…
    </p>
    <p>
     — Eh, pletky! — rozháňal Homa stiesnenosť.
    </p>
    <p>
     V ruke držal kus uhlia, skoro na prach ho rozmrvil a usmial sa. I k vôli sebe, i k vôli
         ostatným musel povedať niekoľko slov. Nuž povedal, ako to cítil a ako mu kázalo zvukom
         zlata ohlušené srdce.
    </p>
    <p>
     — Ondo, naveky si rozväzoval triezvo i múdro, a teraz, keď nám má byť a ide byť lepšie,
         teraz odrazu by si chcel byť zlým prorokom! Azda sa ti dačo prihodilo, že chceš svojeti tak
         zle prorokovať?
    </p>
    <p>
     Prorokovať? Načo?
    </p>
    <p>
     Život sám je proroctvo. A pohľady do budúcnosti? Sny. Hmlisté obrazy. Načo sa
         zastrašovať a znepokojovať neurčitými vidinami? Na stromoch nepohlo sa lístka; na okraji
         lesa chlapi, ktorých tá lesklá čierna farba pomiatla, ktorých vzrušovala tajomná záhada
         vábivého uhlia, tŕpli neistotou.
    </p>
    <p>
     — Sme na rozcestí… odpovedal Baďura Homovi. — Ideme do neznámeho sveta. Púšťame sa dolu
         neznámym dravým prúdom. Hovoríme, že si chceme spraviť v dedine, v Šarišskom, Ameriku… Ja
         som, ľudia moji, bol v Amerike… a aj z vás niektorí boli… a čo ja viem, mali by ste vedieť
         i vy: Amerika je kraj, kde nalepíš na seba trochu dolárovej kliatby a potom utečieš domov…
         Všetci sme tak utiekli. Ale kam sa podeješ z rodného hniezda, keď ťa tu začne dusiť? Čo si
         počneme, keď nám doma začnú lámať drieky? Život a ja sme kamaráti, nebojím sa ho, ale
         minule ma čosi pichlo v srdci a prišlo mi na um, že uhlie… No, nejdem vás zarmucovať. Len
         jedno mi povedzte, moji milí: Či vy viete, či si uvedomujete, čo je to tá Amerika? Viete?…
    </p>
    <p>
     „Ako by sme nevedeli… Amerika je bohatstvo!“ — mysleli si všetci, ale nevyriekli to. K
         večeru kráčali domov ako z dojímavého pohrebu. Ako vtedy, keď Gregora Koperdana
         odprevádzali na poslednej ceste. A v ušiach hučala im mátožiaca ozvena, ako ju bol Baďura
         posadil na krídla: Či vy viete, čo je to tá Amerika…
    </p>
    <p>
     Večer, keď už všade spali, Džon Homa sedel ešte pred šmikňou, v ruke držal kus uhlia a
         na ňom nalepený pot a kdesi v neznámu hľadal meno tej podivnej sily, čo sa strojila dusiť
         ľudí v Šarišskom. Ale nad sebou videl iba hviezdy a mesiac.
    </p>
    <p>
     — Pokoj ľuďom… Pokoj ľuďom dobrej vôle… — povedal si neskoro v noci a vykročil k
         neďalekej otcovskej chalupe.
    </p>
    <p>
     Nad Šarišským — ako kométa — krúžil podivný otáznik a v ktoromsi dvore zaštekal lenivý,
         rozospatý pes.
    </p>
   </div>
  </body>
 </tei:text>
</tei:TEI>
