<?xml version="1.0" encoding="utf-8"?>
<tei:TEI xml:id="SLK196185" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Prípravy na svadbu : ELTeC edícia
    </tei:title>
    <tei:author ref="viaf:47573651">
     Maróthy-Šoltésová, Elena (1855-1939)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     6084
    </measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:47573651">
      Maróthy-Šoltésová, Elena (1855-1939)
     </tei:author>
     <tei:title>
      Prípravy na svadbu
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Slovenské vydavateľstvo krásnej literatúry
     </tei:publisher>
     <tei:date>
      1961
     </tei:date>
    </tei:bibl>
    <tei:bibl type="firstEdition">
     <tei:author ref="viaf:47573651">
      Maróthy-Šoltésová, Elena (1855-1939)
     </tei:author>
     <tei:title>
      Prípravy na svadbu
     </tei:title>
     <tei:pubPlace>
      Turčiansky sv. Martin
     </tei:pubPlace>
     <tei:pubPlace>
      1882
     </tei:pubPlace>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="F"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-01-16">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Prípravy na svadbu
    </tei:head>
   </tei:div>
  </tei:front>
  <tei:body>
   <tei:p>
    V priestrannej vidnej kuchyni neveľkého, ale úhľadného panského domu
        na kraji dediny zaneprázdnená je samojediná driečna slúžka umývaním a
        utieraním riadu. Najprv rezko obracala sa okolo neho, až to štrkalo a
        cvendžalo; čo ďalej však povoľnejšie idú ruky a po sviežej tvári
        rozhosťuje sa akási zádumčivosť, ktorá práve na tejto tvári zdá sa byť
        cudzou, neobvyklou. A medzi cvendžanie tanierov pozvoľna mieša sa zvuk
        spevu, ticho zo začiatku, potom silnejšie zádumčivým žiaľom znejú slová
        známej piesne:
   </tei:p>
   <tei:l>
    Nevydávaj sa ty, dievča, ešte,
   </tei:l>
   <tei:l>
    Lepšie je dievčatku než neveste,
   </tei:l>
   <tei:l>
    Dievčatko si chodí po slobode,
   </tei:l>
   <tei:l>
    Ako tá rybička v bystrej vode.
   </tei:l>
   <tei:p>
    V polootvorených dverách od pitvora zjavila sa jemná, štíhla postava
        domácej dcéry, čiže „kišasonky“. Zrejme chcela dnu, ale spev ju zadržal.
        Akoby v udivení pozorovala speváčku, ktorej po speve slzy zahrali v očiach
        a skanuli po lícach. Až teraz uznala za vhodné ohlásiť sa.
   </tei:p>
   <tei:p>
    — Ponáhľaj sa, Anka, už som háby poskladala, len na teba
        čakám.
   </tei:p>
   <tei:p>
    — Hneď, hneď, kišasonka, za chvíľku som hotová, — a napochytre
        utrela si oči spakruky. Dvojnásobne usilovala sa dohoniť zameškané, biely
        riad sama slečna odniesla do izby a kuchyňa čosi-kamsi bola v poriadku.
        Potom slečna so slúžkou vzali kôš, plný opratej poskrúcanej bielizne a
        preniesli ho na druhú stranu dvora, kde pod cieňoustál hrubou plachtou prikrytý mangel. Bol krásny deň na
        začiatku leta, vôňa prvých ruží z preddomovej záhradky rozliehala sa po
        dvore. Malé jasnooké dievča naodstrihávalo ich plnú hrsť, a najkrajšiu,
        polorozvitú so zeleným listom nieslo sestre pod cieňu.
   </tei:p>
   <tei:p>
    — Túto tebe, Ľuďmilka, a ostatné dám do izby, aby maminke voňali, —
        vďačila sa malá štedrá, a radostne pásla oči na krásnych ružiach.
   </tei:p>
   <tei:p>
    — Ďakujem, Neluša, ty naša kvetinárka! — riekla staršia jej sestra,
        nežne prejdúc rukou po líci malého dievčaťa.
   </tei:p>
   <tei:p>
    Kým Anča zobrala plachtu z mangľa, odhodila slečna visiace konce
        bielej náhrdelnej šatky do tyla, aby jej pri práci neprekážali, pripevnila
        práve obdržanú ružu pod briadku a obe ženské chytili sa do práce.
   </tei:p>
   <tei:p>
    — Čože je to s tebou, Anka, veď si ty čo ďalej akási smutnejšia?
        Pred chvíľou spievala si smutne a si pritom plakala. Vari si oľutovala, že
        sa vydávaš? — prehovorila slečna, nakrúcajúc bielizeň na valec. Anča uhla
        hlavou k plecu.
   </tei:p>
   <tei:p>
    — Ja sama neviem, čo mi je, len mi je zo dňa na deň smutnejšie, čo
        viac sa blíži moja svadba. Dnes zabehla som s tými stužkami, čo mi pani
        dali na veniec, domov k mojej mame. Tam v komore nachystané mi je už
        všetko, biely sobášny oblek na vrchu v truhle, nuž poslali pre mňa, aby
        som si to poobzerala. Ale ako som to zazrela, tak mi ťažko prišlo, len som
        chytro vrchnák zachlopila a utekala von!
   </tei:p>
   <tei:p>
    — Nuž ale čože sa ti robí, — vari odnechcel sa ti už Paľko, čo si ho
        tak tvrdo čakala domov, kým bol vojakom?
   </tei:p>
   <tei:p>
    Anča vrtela hlavou cele rozhodne, pri spomenutí Paľa zasvietili sa
        jej oči a úsmev prelietol jej tvárou.
   </tei:p>
   <tei:p>
    — Ej, božechráň — akože by to bolo! Veď som sa dosť pánu bohu
        namodlila za neho, aby mi ho len doprial.
   </tei:p>
   <tei:p>
    — Nuž teda čo chceš, čo zvesuješ hlavu?
   </tei:p>
   <tei:p>
    — Ja im to takto neviem povedať, ani sama si to neviem pomyslieť;
        len viem, že mi je tak clivo, akoby ma do hrobu niesť mali.
   </tei:p>
   <tei:p>
    Slečna pri tomto zúfalom prirovnaní temer prestrašene pozrela na
        slúžku.
   </tei:p>
   <tei:p>
    — A predsa sa chceš vydať? Prečo nepovieš, že nemôžeš, že radšej aj
        naďalej zostaneš len tak; veď ti v tom nik nemôže brániť.
   </tei:p>
   <tei:p>
    Anča zas vrtela hlavou.
   </tei:p>
   <tei:p>
    — To nemôže byť, kišasonka moja, celý svet by sa čudoval, či sa z
        rozumu hýbem. Mojej mame by som sa mohla na oči neukázať, vybila by ma. A
        akože by som mohla aj Paľa za zblázna mať?
   </tei:p>
   <tei:p>
    Slečna musela nahliadnuť, že jej dobre mienená rada nebola na
        uskutočnenie, ale jednako mrzelo ju, že Anči takto niet rady a
        pomoci.
   </tei:p>
   <tei:p>
    — Nuž ale aspoň naďalej odložiť by si mohla; aj Paľo by dočkal, keby
        si ho poprosila, — nadhodila ešte.
   </tei:p>
   <tei:p>
    Anča uhla plecom.
   </tei:p>
   <tei:p>
    — Vydať sa jednako musím, lebo starou dievkou zostať nechcem, teda
        sa vydám radšej skorej ako pozdejšie. Paľo by tiež ďalej čakať nechcel,
        ešte by si v hneve vzal druhú, a to by som veru nechcela. Ostatné moje
        kamarátky, čo som s nimi chodila na spoveď, povydávajú sa teraz, iba ja
        sama by som ostala a to by nebolo nijako — musím už len i ja.
   </tei:p>
   <tei:p>
    — Nuž ale sama si na tom, aby si sa vydala, a predsa sa sužuješ, že
        sa vydávaš — len mi povedz, ako je to?
   </tei:p>
   <tei:p>
    — Ja im to už raz neviem povedať, kišasonka moja; veď oni to
        voľakedy tiež skúsia sama na sebe. Len tak akosi mi je, akoby som všetku
        dobrú vôľu, všetok žart, všetok spev, ba ešte aj zrak mojich očú stratiť
        mala. Ja som rada žartovala s každým, aj s chlapcami, a teraz nebudem
        smieť pozrieť na nich. Aj som si rada zaspievala a teraz mi už ani to
        nepôjde. Len mi je tak, akoby som do temnice išla. Ešte aj zato ma srdce
        bolí, že ma do čepca zavijú; že už nikdy, nikdy viac nebudem smieť svoje
        vlasy takto slobodne nosiť ako teraz. Keď mi raz svatka čepiec založí na
        hlavu, nik ma viac nevyslobodí z neho.
   </tei:p>
   <tei:p>
    — A vieš ako sa ti druhé zakaždým páčili, keď si ich po prvý raz
        videla v čepci? Vždy si vravela, že čepiec lepšie prikrášli ako
        vrkoč.
   </tei:p>
   <tei:p>
    — Pri druhých sa mi páčilo, ale keď na mňa prišiel rad, je to inšie.
        Tak pekne je to dievkou byť, a smutno pomyslieť, že sa mi už nikdy viac
        neprinavráti to moje dievoctvo. Radšej by pán boh ten vydaj nebol dal na
        svet, keď je to taká ťažká vec!
   </tei:p>
   <tei:p>
    Anča predsa našla slov vyjadriť city, ktoré opanovali ju v tejto pre
        ňu dôležitej a osudnej dobe. Zamĺkli obidve; slečna po prvý raz tak
        bezprostredne ponúknutá bola premýšľať o tomto predmete. Bože, bože, či je
        to ozaj taká divná vec ten vydaj — či tam človek môže považovať ešte aj
        niečo iného než hrdú nádej, že dievča vymaní sa spod nadvlády rodičov a
        stane sa neodvislou, samostatnou paňou? Pravda, ono to trochu clivo musí
        byť, tak navždy opúšťať rodičov a rodičovský dom, — no ale však dcéra
        navštevovať ich môže, kedykoľvek sa jej zachce; veď potom nik nebude jej
        predpisovať, ona sama bude paňou svojich skutkov! A potom, veď v peknom,
        vnove vystrojenom domove musí sa to, ako panej, tiež príjemne
        bývať.
   </tei:p>
   <tei:p>
    Takto asi predstavovala si to teraz slečna Ľudmila. I Anču posmeliť
        držala za svoju povinnosť.
   </tei:p>
   <tei:p>
    - Horšie si si to namyslela, ako je, — riekla potom s veľkou
        prevahou. - Budeš ty môcť preto žartovať, aj si zaspievať; Paľo sám radšej
        bude, keď budeš veselá, ako keby si smutná sedela v kúte. S mamkou
        nepotrebuješ sa rozlúčiť, tú tak budeš mať tu ako dosiaľ - teda načo sa
        rozžiaľuješ viac ako treba? Nespievaj si ty: „Nevydávaj sa ty, dievča,
        ešte“, — ale si radšej zaspievaj: „Vydám sa ja, vydám, vydám sa ja rada,
        lebo je to pekne, keď je žena mladá,“ — potom budeš zasa veselá.
   </tei:p>
   <tei:p>
    Anča sa usmiala, vďačne dala sa potešiť.
   </tei:p>
   <tei:p>
    - Veď si ja aj tú zaspievam, keď mi chuť príde.
   </tei:p>
   <tei:p>
    Z ulice do brány vrachotil ľahký, úhľadný vozík a zastal pred
        vchodom domovým. Pán, ktorý sedel v ňom, zodvihol sa, aby zišiel dolu;
        vtedy stretol sa jeho zrak s Ľudmiliným. Bol to statný mladý muž vzozrenia
        zámožného dedinského zemana, ktorý si ešte zakladá na svojom zemianstve.
        Ľudmilu prejal cit neobyčajný, cit náhleho prekvapenia, takmer
        preľaknutia; a ten zapríčinil také náhle menenie farby na jej lícach.
        Príchodzieho pána i znala i neznala, to jest videla ho v spoločnosti a
        bavila sa s ním na poslednej zábave, ale k dôverným jej známym nepatril.
        Jeho oči hlboko utkveli jej v pamati, lebo tie nejeden raz sledovali ju s
        akýmsi neopísateľným výrazom vzbudzujúceho sa, utajovaného ešte citu,
        ktorý i teraz javil sa v nich, a ktorý, hoci sa tomu ako bránila, vyhnal
        jej rumenec rozpakov do tváre. Nechala prácu a išla ho uvítať. Akosi
        neobyčajne ťažko jej to prichodilo, len šťastie, že matka, Nelkou
        uvedomená o príchode hosťa, prišla jej na pomoc. Nelka zboku pozorne
        dívala sa na neho, jej bol ešte neznámy. Potom bežala do záhrady, vyhľadať
        i otca; na to nebolo ju treba ani napomínať. Pani Jarovská voviedla hosťa
        dnu, ale Ľudmila otáľala nasledovať ich, akási plachosť ju nadišla.
   </tei:p>
   <tei:p>
    Anča pod cieňou celkom zabudla na svoju predsvadobnú clivosť, s
        celou živou zvedavosťou a pozornosťou dívala sa spoza svojej práce na
        odohrávajúci sa výjav vítania, menovite na hosťa a na svoju slečnu.
   </tei:p>
   <tei:p>
    - Kišasonka, oni sa toho pána zľakli; nech len čakajú, ten ich
        neminie! — dovolila si zaveštiť.
   </tei:p>
   <tei:p>
    - Tebe sa všade s vydajom sníva, keď si sama v ňom.
   </tei:p>
   <tei:p>
    Anča však nezdala sa cítiť ľútosť nad prehodenou svojou
        poznámkou.
   </tei:p>
   <tei:p>
    Nelka medzitým vyhľadala otca v záhrade a za ruku viedla ho do domu.
        Bol v župane a domácej čiapočke, a hovel si pri tom zo svojej
        penovky.
   </tei:p>
   <tei:p>
    - Neluša veľmi náhlivo pribehla zvestovať mi príchod hosťa, ale
        nevie mi povedať, kto je. Tvrdí, že ho ona ešte nevidela. O chvíľu sa síce
        sám presvedčím, kto je, ale by som predsa rád vedieť, či sa mám najprv
        preobliecť, a či môžem ostať tak, ako som?
   </tei:p>
   <tei:p>
    Ľudmila trochu nesmelo odpovedala:
   </tei:p>
   <tei:p>
    - To je pán Dolský z Bahnova; neviem, či ti v niektorej spoločnosti
        bol predstavený. V posledné časy viac ráz videla som ho medzi našimi
        známymi.
   </tei:p>
   <tei:p>
    - Ach, pán Dolský! No to ma teší, ten mladý muž sa mi páči. U
        Ruských zhováral som sa s ním, je vraj pasionátnym poľovníkom
        , nuž som ho na jeseň a zimu pozval, aby si tu i tu prišiel
        zapoľovať so mnou. Teraz je síce z riadnej poľovačky ešte nič; ale že
        prišiel, mi je milé; zatváram z toho, že i on cíti ku mne priateľstvo ako
        ja k nemu - ináč nemôžem si to myslieť.
   </tei:p>
   <tei:p>
    Ľudmila vďačne ponechala otcovi príjemné presvedčenie, že jeho
        najnovší mladý priateľ z púhej sympatie k nemu samému vyhľadal jeho dom;
        ba usilovala sa i sebe naškriepiť to. Pán Jarovský ani nezamenil župan
        kabátom, len, nasledovaný dcérami, ponáhľal sa uvítať milého mu
        hosťa.
   </tei:p>
   <tei:p>
    Anča zostala sama so svojimi kombináciami pri práci, a hotová bola
        by bývala staviť sa, že jej „kišasonka“ tiež dosť skoro skúsi, ako je to
        vydávať sa.
   </tei:p>
   <tei:p>
    Leto pominulo, prišla jeseň. Bola to však jeseň pekná, jasná; jemné
        nite babieho leta blýskajú sa v slnečnom svetle, pristavujú sa na vetvách
        divých gaštanov v preddomovej záhradke a obsnúvajú bujné načervenalé
        lístie a modré ovocie divej révy, ktorá venčí dom Jarovských. Pred bránou
        potuluje sa tlupa zvedavých detí. Holuby spustili sa dolu zo svojich
        podstrechových príbytkov a usilovne zbierajú v spoločnosti sliepok
        odpadky, ktoré práve v hojnej miere dostávali sa im od slúžok čistiacich
        hydinu. Kapúni hrdo nosia hlavy, netušiac, aký strašný osud hrozil im dnes
        ráno; nebadajú, že mnohý pekný druh, ktorý pred pár hodinami žil ešte
        medzi nimi, zmizol navždy. Kačice, ktorých kŕdeľ tiež sa dnes zmenšil,
        urputným škrekom žiadajú svoj pokrm, nestarajúc sa o to, že teraz každý v
        dome má plné ruky práce. A vskutku dokričali sa cieľa, o chvíľu malá ich
        opatrovkyňa, Nelka, vyšla s naplnenou slamienkou a uspokojila bezohľadných
        hltavých škrekľúňov. Kto ukázal sa von z domu, či na chodbe, či na dvore,
        každému bolo veľmi náhlo, vôbec pohyb celého domu prezradzoval napnutú
        činnosť.
   </tei:p>
   <tei:p>
    A ešte len keď sa podívame do kuchyne, tam je plno a živo: ťažisko
        celého domu je teraz tam. Ale akoby aj nie: veď robia sa prípravy na —
        svadbu!
   </tei:p>
   <tei:p>
    Na svadbu? —
   </tei:p>
   <tei:p>
    Veru hej, na svadbu Ľudmily Jarovskej s pánom Ladislavom Dolským. On
        prišiel, videl a zvíťazil
        ; nie síce šmahom, len pozvoľna dobrým poriadkom, ako sa to
        svedčí, — avšak tým istejšie. Cez leto úplne podarilo sa mu získať si
        lásku dcéry a náklonnosť i dôveru rodičov.
   </tei:p>
   <tei:p>
    Pán Jarovský ani sa nenahneval, keď konečne pobadal, že hlavným
        magnetom, ktorý pána Dolského priťahuje do jeho domu, nie je on sám a jeho
        poľovný revír. Veď na tom ani niet sa čo hnevať, keď miesto priateľa
        dostane syna, že lepšieho nemohol by si ani želať. Pán Jarovský nikdy
        netrpel na melanchóliu, ale teraz býval vždy ešte nadobyčajne dobrej
        nálady. Nie že by ho tešilo sprostiť sa dcéry, lebo vždy rád ju mal okolo
        seba, ale zo srdca tešil sa jej šťastiu, prekáral ju žartovne, sľuboval
        svoje časté návštevy u nej, a na tie prípady vopred vyjednával si svoje
        obľúbené jedlá. Že s nastávajúcim zaťom tuho sympatizoval, nepotrebujeme
        pripomenúť.
   </tei:p>
   <tei:p>
    Svadba ustálila sa na jeseň, keď pomíňa sa poľná práca a nastane
        doba hojnosti.
   </tei:p>
   <tei:p>
    A teraz v kuchyni i komore javí sa tá hojnosť vo všetkom, tam
        nahromadené sú všelijaké potraviny, dosiaľ zväčša ešte v surovom stave.
        Okolo nich zaneprázdnené sú pracovnice všetkých stupňov. Sama domáca pani
        s prepásanou širokou zásterou a popri nej s visiacim zväzkom
        väčších-menších kľúčov najviac vynáša potrebné veci z komory, i najvyšší
        dozor vedie ona. Všetci s pozornosťou prijímajú tieto nariadenia, iba
        okrúhla, baculatá pani Rajníčka, ktorá vprostred kuchyne pri
        táfli
        asi pol tucta zajacom zvlieka blany z chrbtov, pokojne,
        samostatne pracuje ďalej - jej netýkajú sa nariadenia, ona sama vie, čo
        kedy robiť má. Iba vtedy radí sa s paňou, keď ohľadom prípravy niektorého
        jedla je voľba medzi viacerými spôsobmi, v ktorých je ona zbehlá vo
        všetkých a dobrého zdaru vopred istá. Ide jej chýr v celom okolí ako
        výtečnej kuchárke. — Ďalej pri neveľkom stolíku krútia sa dve menej
        skúsené, avšak nie menej ochotné kuchárky. Ony svoju múdrosť čerpajú z
        Babylonovej kuchárskej knihy
        , ktorá pohotove roztvorená leží na obločnej poličke. Okolo
        seba narozkladané majú samé jemné, dobré veci, ako sú: cukor, voňavé
        lekváre, mandle, citróny, hrozienka, vanília atď. Tieto jemné kuchárky sú:
        sama mladucha a jej sesternica Anna, ktorá už od viac týždňov baví sa tu,
        pomáha chystať výbavu. Každú chvíľu sa pre niečo poharkajú.
   </tei:p>
   <tei:p>
    — Deti, neškriepte sa, radšej dajte pozor na to, čo pred sebou máte!
        — napomínala pani Jarovská.
   </tei:p>
   <tei:p>
    — Veď mne tiež o to ide, tetuška, lebo nechcem sa hanbiť za pečivo
        mnou zhotovené; ale práve preto musím ustavične napomínať túto roztržitú
        mladuchu. Len si povážte, ako teraz doniesla Neluša načistené hrozienka,
        Ľudmila nemala náhlejšej roboty, ako hodiť mi ich sem do piškótovej masy,
        — no, či ste to kedy slýchali?
   </tei:p>
   <tei:p>
    — Či to musíš pred všetkými vykričať? Ja som nedala pozor, myslela
        som, že je to ten tvaroh, čo má prísť do krehkého koláča, — vyhovárala sa
        Ľudmila, usmievajúc i červenajúc sa.
   </tei:p>
   <tei:p>
    — Tieto mladuchy sú ozaj smiešne stvory. Ony nekráčajú po zemi,
        držia ju za nebo alebo raj, žijú zo vzduchu, vyzerajú hviezdy, počúvajú
        spev vtáčkov — nuž potom to už ináč nemôže byť, ako že jemnú piškótovú
        masu majú za tvaroh.
   </tei:p>
   <tei:p>
    Pani Jarovská sa usmiala.
   </tei:p>
   <tei:p>
    — Neposmievaj sa, Anica, aby sa posmech i na teba nezviezol, keď
        budeš mladuchou.
   </tei:p>
   <tei:p>
    — Ak aj budem, zostanem i potom práve takou, ako som teraz — nedám
        si svojmu ženíchovi tak hlavu pomútiť ako Ľudmila, aby mi nespyšnel. Hneď
        si ho začnem vychovávať.
   </tei:p>
   <tei:p>
    — No však sa potom svojim časom nahľadíme, ako to bude, — riekla s
        pochybovaním pani Jarovská.
   </tei:p>
   <tei:p>
    Nelka, ktorá zvedavo prišla sa podívať na hrozienka v piškótovej
        mase, po tieto časy tiež nadobudla si svoje myšlienky o vydaji, ktoré však
        vychodili na samé vzdušné, bájkovité predstavy. V nich sestra Ľudmila bola
        princeznou z povesti, keď si ju predstavila v tých utešených bielych
        svadobných šatách, v dlhom závoji a zelenom venci, čo v jej izbe čakali na
        svadobný deň. Iba že by Lacko celkom odviedol Ľudmilku z rodičovského
        domu, akoby ju od neho odtrhol, s tou myšlienkou sa nemohla spriateliť a
        nemohla uveriť, že by Ľudmilka s tým súhlasila. V napnutom očakávaní
        zajtrajšieho dňa i ona s dôležitosťou pomáhala pri prácach a keď jej
        služieb už nik nepotreboval a na jej otázky nikomu nechcelo sa odpovedať,
        utiahla sa do tichej izby viazať drobné kytky na pripnutie pre mladého
        zaťa i pre družbov a iných svadobníkov, sľubujúc ošarpanej myrte na
        obloku, že ju bude starostlivo opatrovať, aby vyhnala nové
        mládniky.
   </tei:p>
   <tei:p>
    Na sporáku vo veľkom hrnci vyvárala Mariša v bielom čepci, čiernou
        pôločkou priviazanom a v zástere z domáceho plátna čierne hrubé rezance,
        premývala ich studenou vodou, hádzala ich do objemnej misy, polievala
        škvrčiacim maslom a miešala-prehadzovala dlhou vareškou, aby sa každému
        dolezlo tej omasty. Pritom občas zdvihla pokrievku zo susednej
        pavne
        a pomiešala frflajúcu tam na kúsky rozkrájanú baraninu, z
        ktorej zakaždým rozniesol sa zápach cesnaku a papriky.
   </tei:p>
   <tei:p>
    Mariša mala mať na starosti nižšiu triedu svadobníkov, ktorá
        záležala hlavne z niektorých pozvaných hospodárov z dediny a z príchodzích
        kočišov. S tým však Mariši nepripadla ľahká úloha, lebo nech si nik
        nemyslí, že tých ľahko je uspokojiť. Oni naopak myslia, že by veľmi zadali
        svojej dôstojnosti, keby so všetkým boli spokojní, čo sa im predloží.
        Chyby hľadať sa musia či na pití či na jedení! Ale ak voľakto, nuž Mariša
        znala svojich ľudí a ich nároky, ona bola zasa tá, ktorá nesmela chybieť
        na žiadnej svadbe v dedine ako výpomocnica. V tejto jej vlastnosti volali
        ju jej posmešní rodáci „polízajkou“, avšak veľmi opatrne, iba tam, kde sa
        to k jej sluchu dostať nemohlo; lebo kto by ju do očú takto bol poctil,
        toho naskutku náležite vyobracala by — jazykom; a jej dobre známeho jazyka
        bál sa každý. Tento posmešný názov však vonkoncom neujímal jej vzácnosti.
        Keď viac svadieb bolo odrazu, gazdiné sa trhali, tu i tu i povadili o ňu,
        na čo ona nemálo bola hrdá.
   </tei:p>
   <tei:p>
    Teraz predbežne chystala si rezance pod kuraciu polievku pre svoju
        čeliadku, aby jej zajtra o to menej práce pripadlo. Kapustu s baraninou už
        má uvarenú, a baranina s lohazou
        na druhú polievku takže nesmie chybieť. Opekance bryndzové a
        makové budú sa zajtra pripravovať, upečené sú už. Bravčové lopatky tiež
        obecala pani urodzená pre Marišiných hostí, to bude neobyčajná lahôdka v
        tejto dobe. K tomu mala nachystanej cvikly za hrniec, a chren v mlieku
        pripraví sa zajtra, lebo svadba bez cvikly a chrenu nestojí za nič. Mali
        by byť aj pražené pampúchy a kysnuté makové, medom obliate rožky, ale to
        nepovolila Mariši najvyššia vrchnosť; ako náhradu však sľúbila jej štrúdle
        tvarohové i makové, ktoré vytiahne chýrna kuchárka, pani Rajníčka. Ona
        uspokojila sa s tým, veď štrúdle sú hrdšie než starosvetske rožky, a veď
        toto je panská svadba, nech sú teda i jedlá panské na nej.
   </tei:p>
   <tei:p>
    Slúžky od rána čistili hydinu, aj Anča, nevesta pod čepcom, prišla
        im pomáhať.
   </tei:p>
   <tei:p>
    — A sa Paľo nehnevá, že svoju prácu meškáš pre našu? — pýtala sa
        pani urodzená.
   </tei:p>
   <tei:p>
    — Ej, veď je môj Paľo nie taký truľo, ako mnohý iný v dedine, on
        vie, čo sa svedčí. Sám mi povedal, aby som len išla, že sa mi patrí pomôcť
        svojim dobrým pánom pri takejto starosti. Veď by mi ani pokoja nedalo,
        keby som ja nemala byť pri kišasonkinej svadbe.
   </tei:p>
   <tei:p>
    — Teda len príď aj zajtra pomáhať pri umývaní riadu.
   </tei:p>
   <tei:p>
    — Oj, prídem aj pred sobášom, aj po sobáši budem tu, len cez sobáš
        pôjdem sa podívať do kostola. Vidia, kišasonka, však som im dobre
        zaveštila, že ich ten pán neminú? Ja som im to hneď obom z očí vyčítala! A
        nech len dobre plačú pri sobáši, lebo zo smutnej mladuchy býva veselá
        žena. Ja som sa tiež naplakala dosť a teraz som veselá. Mám svojho Paľa, a
        keď mi je dobrá vôľa, spievam si tak, ako aj za dievoctva. Aj im len toľko
        žiadam, aby im ich vydaj bol tak po vôli ako mne môj!
   </tei:p>
   <tei:p>
    Pani Rajníčka zajacov už poriadila, pekne slaninou popreťahované
        ležali v rade. Práve nahovárala pani urodzenú, aby sa nedali všetky „do
        pácu“, tie mladšie aby sa len zajtra napochytre pripravili, že ich mnohí
        tak radšej jedia. Prijalo sa.
   </tei:p>
   <tei:p>
    Teraz čakala nakopená, očistená, vyriadená hydina na šikovné ruky
        pani Rajníčky. I nastalo tresírovanie
        , špikovanie a všelijaké pripravovanie, — cverny, špagát,
        plátno, všetky obsažnosti objemného zásterového vrecka pani Rajníčky sa
        upotrebili. Išlo to na obdiv spôsobne. Na Marišine štrúdle tiež prišiel
        rad, Rajníčka chytila sa do nich, pochlúbiac sa vopred, že na jej
        štrúdlach ani okrajkov na obstrihanie neostane. Tvaroh proti nárade pani
        Jarovskej pripravila pririedky, neľutovala smotany do neho, lebo veď i
        kočiši vedia, čo je dobré.
   </tei:p>
   <tei:p>
    — Mariša, odpracte už baraninu a dajte mi tam tú širokú rajničku na
        oheň, nech sa to vypraží! — nariaďovala Jarovská.
   </tei:p>
   <tei:p>
    Jarovský, ktorý medzitým prišiel sa len trochu podívať na tú
        veľkolepú činnosť, čo vyviňovala sa teraz v kuchyni pochytil to ihneď a
        otvoriac dvere dokorán, volal:
   </tei:p>
   <tei:p>
    — Tuto sú dvere, pani Rajníčka, chytro nech sa zachránia!
   </tei:p>
   <tei:p>
    Rajníčka sa len usmiala ďalej trepúc svoje štrúdľové cesto a domáca
        pani udivene pozrela na neho.
   </tei:p>
   <tei:p>
    — Čože to zasa stváraš?
   </tei:p>
   <tei:p>
    — No, veď som vari dobre počul, že Mariša má dať širokú Rajníčku na
        oheň, aby sa vypražila. Je to ukrutný, ale jasný rozkaz. Nakoľko ja však
        vo svojom dome takú ukrutnosť nechcem pripustiť, vyzývam širokú Rajníčku,
        aby sa chytro ratovala, kým sa Mariša neoddá do nej.
   </tei:p>
   <tei:p>
    Mariša v smiechu cerila zuby a samoľúbo poznamenala, že však by ona
        veru ľahko prevládala pani Rajníčku, keby sa tak dali za pasy. I starý
        sluha, ktorý za dverami mak tĺkol, usmieval sa žartovnosti svojho
        pána.
   </tei:p>
   <tei:p>
    — Pani Rajníčku mi nestraš a nevyháňaj, ona je teraz tu hlavnou
        osobou! — ozvala sa dôrazne avšak usmievavo pani.
   </tei:p>
   <tei:p>
    — Veru, ujček, lebo potom by ste vy museli štrúdle ťahať! — doložila
        Anna zo svojej strany.
   </tei:p>
   <tei:p>
    — No, no, veď už vidím, že tu nie som ja pánom! Keď ženy koláče
        pečú, aby sa im pokojamilovný človek nezblížil; to vždy tak bolo, aj tak
        bude!
   </tei:p>
   <tei:p>
    — Štrúdle, štrúdle, ujček, nie koláče!
   </tei:p>
   <tei:p>
    — Eh, štrúdle alebo koláče — to je všetko z múky, masla, tvarohu — a
        čo ja viem...!
   </tei:p>
   <tei:p>
    — Ej, veru nie, to my lepšie musíme vedieť. Počkajte, musím vám
        vysvetliť rozdiel medzi štrúdľami a koláčmi. Nuž viete, ujko môj,
        koláče...
   </tei:p>
   <tei:p>
    — Ďakujem pekne, Anica, ponechaj si to na druhý raz, teraz sa radšej
        odpracem! — poponáhľal sa odoprieť a už držal kľučku v ruke. Jeho pani
        napomenula ešte, aby nezabudol porobiť aj poriadok s vínom.
   </tei:p>
   <tei:p>
    — Mám to na starosti, — vetil už z dverí, — len mi pošli niekoho pre
        pomocníka do školy, on má byť zajtra mojím sklepníkom, a Janko i Karol
        budú mu pomáhať.
   </tei:p>
   <tei:p>
    Janko a Karol boli domáci synovia, ktorí tiež dnes mali domov
        doraziť na svadbu sestrinu.
   </tei:p>
   <tei:p>
    — Ujčeka sme víťazne odohnali! — poznamenala Anna, keď Jarovský bol
        odišiel.
   </tei:p>
   <tei:p>
    — Čo je hlavne tvojou zásluhou, — doznávala tetuška.
   </tei:p>
   <tei:p>
    — Len som rada, že mi nepovedal niečo o tých husiach, čo to v Ríme
        ratovali ten Kapitol.
   </tei:p>
   <tei:p>
    Mladuchy už nebolo tu, tá medzitým z hlučnej kuchyne utiahla sa do
        tichosti izieb.
   </tei:p>
   <tei:p>
    Pani Rajníčka tiež odpratala sa do prikuchynskej izby, aby tam svoje
        štrúdle ťahať mohla. Dosiaľ darilo sa jej všetko výborne, ale teraz na
        štrúdľach hrozila sa keď nie stroskotať, aspoň zaseknúť jej kuchárska
        sláva a neomylnosť. Viac dier ako cesta sa jej vytiahlo, práve tak, ako je
        na zemevide viac mora než pevniny. A ešte len keď riedky, smotanou
        prerábaný tvaroh pokyckala po tých nepevných pevninách a ostrovkoch,
        preboril sa všade cez cesto a rozlieval sa po obruse. Tvár pani Rajníčky
        mrzutosťou ešte viac očervenela, biely, pod bradou uviazaný čepiec krivo
        stál. Zúfalo postenávala si — celá sa už potila. A tu ešte tá všetečná
        slečna Anna vstrčila dnu hlavu a pýtala sa, či sa štrúdla dobre
        darí.
   </tei:p>
   <tei:p>
    — Rajníčka je celá zúfalá, štrúdľa samá diera, tvaroh všetok po
        obruse! — zvestovala v kuchyni, a nezaprela si pre zábavu poslať ešte
        slúžku dnu, aby oznámila, že je ťapša na štrúdľu už pomastená, čo pani
        Rajníčku už celkom nervóznou urobilo. A ešte nebolo dosť na tom, o chvíľu
        sám domáci pán, ktorý prišiel si pre pivničný kľúč, zastarel sa do nej. To
        ju už celkom vynieslo z trpezlivosti.
   </tei:p>
   <tei:p>
    — Z mrcha múky nemôže sa mi dobre dariť! — odsekla mrzuto. Keď sa
        štrúdľa nedarí, vždy múka vyhrmí.
   </tei:p>
   <tei:p>
    — Nech sa preto netrápia, zo štrúdle spravíme tvarohové knedle a
        obrus pokrútime do trúbele a dáme ho do pece — tvarohom je už dostatočne
        preparovaný, — potešoval domáci pán a zanechal utrápenú Rajníčku samú
        sebe, kým domáca pani neprišla jej na pomoc. Štrúdle sa konečne dohotovili
        a boli do kolies pokrútené, veľmi chutného vzhľadu.
   </tei:p>
   <tei:p>
    Ale potom ešte mnohé práce museli byť vykonané; pani Jarovská
        nejeden raz vzdychla:
   </tei:p>
   <tei:p>
    — Len aby sa nám to všetko vydarilo!
   </tei:p>
   <tei:p>
    <tei:milestone rend="stars" unit="subchapter"/>
   </tei:p>
   <tei:p>
    Pri súrnej práci uchodil čas, chýlilo sa k večeru. Medzitým došla
        bola i očakávaná sestra Jarovskej, Annina mama, a len čo si trochu
        posedela pri olovrante, už sa pobrala k robote do kuchyne. Ale najprv ju
        Anna odviedla ešte do komory, že sú tam zaujímavé veci. Zastala pri
        dverách a v úžase stľapla spolu ruky. Všetky police zakladené misami,
        ťapšami, košíkmi, na nich torty, cukrovinky, oblátky a iné pečivo,
        kompóty, šaláty atď. a na širokej táfli pri druhej stene popriprávané
        rozličné masá, čo sa zajtra budú mať piecť.
   </tei:p>
   <tei:p>
    — Vidíš, mamička, prizri sa a zachovaj si, čo všetko je potrebné,
        keď mamka dcéru vydáva, — pripomenula dcéra matke.
   </tei:p>
   <tei:p>
    — Aj s polovicou tohto by sme sa uspokojili — len už o hlavnú vec by
        si sa ty sama musela postarať: o poriadneho ženícha.
   </tei:p>
   <tei:p>
    — Dobre! Zajtrajším dňom začnem sa o neho starať — len keby ten Laco
        doviedol akýchsi driečnych družbov! Lebo tu som sa ti už celkom vžila do
        takého svadobného ovzdušia, cítim, že musí nasledovať pokračovanie.
   </tei:p>
   <tei:p>
    — Však ty doma zasa odvykneš od neho pekne-krásne... — odvetila
        matka akoby s rezignáciou, prihladiac si vlasy nad čelom.
   </tei:p>
   <tei:p>
    Dcérine tmavé oči, ktoré veľmi sa podobali matkiným, veselo sa
        rozsvietili.
   </tei:p>
   <tei:p>
    — Neboj sa nič, mamička, len ty buď vždy dobrá; uvidíš, že sa ti
        vydám!
   </tei:p>
   <tei:p>
    — Na to ty máš byť dobrá — nie ja.
   </tei:p>
   <tei:p>
    — Veru ty, mamička, lebo podľa teba budú súdiť mňa. Teda ak sa ma
        chceš sprostiť, musíš byť veľmi dobrá.
   </tei:p>
   <tei:p>
    — Nuž, hľa, zasa vajce sliepku poúča — usmiala sa mať, navyknutá na
        také šarvátky s dcérou.
   </tei:p>
   <tei:p>
    Karol a Janko tiež došli s tetou, hneď ich bol plný dom a najviac
        ich oduševňovala tá hojnosť dobrých vecí. Naskutku išli po vlastnom vkuse
        vyskúmať, ktoré z nich sú najchutnejšie, pri čom ich sesternica Anna
        napomínala, aby mali rozum a nepokazili si žalúdok hneď v prvý deň, ale
        radšej po svadbe, pred odchodom z domu, keď už všetky dobré veci budú
        pojedené a nebude im mať byť za čím ľúto.
   </tei:p>
   <tei:p>
    Pre túto dobrú radu sa hneď skamarátili s ňou a vyznačovali ju
        svojou dôverou, lebo sestra — mladá nevesta zdala sa im už byť
        neprístupnou.
   </tei:p>
   <tei:p>
    O chvíľu Anna už triedila v jedálni krásne jesenné hrušky, čo zajtra
        mali prísť na svadobný stôl, a zazrela Ľudmilu vo vedľajšej izbe zamyslenú
        stáť pred posteľou, na ktorej rozprestreté ležali jej bielučičké,
        myrtovými halúzkami oživené svadobné šaty. Prišla k nej.
   </tei:p>
   <tei:p>
    — Krásne sú ti, ani z cukru. Je to pekne mladuchou byť, už kvôli
        tomu zvláštnemu obleku, — prehodila svojím ľahkým spôsobom.
   </tei:p>
   <tei:p>
    Ľudmila pokrútila hlavou.
   </tei:p>
   <tei:p>
    — Nehľadím ja teraz na ich krásu, len ma nadchodí divný pocit, keď
        na ne pozriem. Hneď musím na to pomyslieť, že v týchto šatách prestanem
        byť dievčaťom a začnem byť ženou — či je to nie podivuhodné? Neopisateľne
        ma to dojíma, neviem si ani rady...
   </tei:p>
   <tei:p>
    Malá Nelka, ktorá pri obloku tenkými prštekmi naväzovala biele
        mašličky na zelené kytôčky, s akýmsi užasnutím počúvala sestrine slová,
        ktoré samy v sebe síce neboli strašné, ale hlas a výraz sestrinej tváre
        vzbudil v nej predstavu akéhosi nebezpečenstva, ktoré zachvacuje Ľudmilku,
        a nechápala, prečo ju nik nechráni od neho.
   </tei:p>
   <tei:p>
    I Anna sa na chvíľu zamyslela.
   </tei:p>
   <tei:p>
    — Isteže je v tom čosi, ale to treba potlačiť. Ja na tvojom mieste
        by som teraz iba na to myslela, ako by som si najlepšie zariadila svoju
        nastávajúcu domácnosť, aby sme sa v nej obaja — „on“ totižto a ja — dobre
        cítili. Ak takto budeš trúchliť, si Lacko môže ešte namyslieť,
        ktoviečo...
   </tei:p>
   <tei:p>
    — V tom pre neho niet ani najmenšej ujmy, to sa vzťahuje nie na
        osobu, iba na sám vydaj.
   </tei:p>
   <tei:p>
    — Pri vydaji ako je tvoj, veru škoda pripúšťať si trúchlivých
        myšlienok.
   </tei:p>
   <tei:p>
    Ľudmila zasa pokrútila hlavou.
   </tei:p>
   <tei:p>
    — Nedá sa to ohlušiť — naľahko preskočiť cez tú veľkú premenu
        pomerov, — tvrdila, odpratúvajúc sobášne šaty do skrine, aby izbu mohli
        hostia zaujať.
   </tei:p>
   <tei:p>
    Nelke pri obloku málo chybelo, že sa nepustila do plaču.
   </tei:p>
   <tei:p>
    Vonku zarachotili koče — a už i zastali.
   </tei:p>
   <tei:p>
    — Už sú tu! Chytro sa rozveseľ! — zvolala Anna, pokročiac k dverám.
        Idúcky strhla si ešte kuchynskú zásteru, aby sa hosťom mohla predstaviť v
        jemnej vyšívanej, posiaľ pod kuchynskou ukrytej.
   </tei:p>
   <tei:p>
    Ľudmile búšilo srdce — zostala stáť na mieste. Zvonku počuť bolo
        mnoho hlasov, známych i neznámych, — akosi ťažko jej padlo zrazu vystaviť
        sa všetkým zvedavým očiam. No v susednej izbe už otvárajú sa dvere a v
        nich — on! ,Mňa hľadá, keď ma tam nevidel!' radostne prelietlo jej mysľou,
        a už letela mu v ústrety. Vprostred izby sa zišli, zovrel ju do náručia.
        Na chvíľu spočinula jej hlava na jeho prsiach a vtedy zmizla všetka
        clivosť zo srdca, ostala tam sama láska.
   </tei:p>
   <tei:p>
    ,Už som si prišiel pre teba.' ,Idem s tebou, kam ma zavedieš...'
        bolo asi, čo si nevyslovene povedali.
   </tei:p>
   <tei:p>
    Nelka z druhej izby hľadela na nich, jej široko roztvorené oči zrazu
        zaliali sa slzami — hodiac sa na kanapu, oplakávala sestru Ľudmilku pre
        čosi, čomu sama nerozumela, kým vonku trval hluk a nepokoj s vítaním a
        vovádzaním hostí, vnášaním kufrov, košov, škatúľ atď.
   </tei:p>
   <tei:p>
    Pozdejšie, pri večeri uvoľnila sa istá napnutosť nálady, aká javila
        sa po príchode mladého zaťa a jeho príbuzných, Jarovskovcom čiastočne ešte
        neznámych, a ku koncu večere už zavládla nenútená dobrá vôľa, keď po
        skúmavých, potajme navzájom sa merajúcich pohľadoch oboch stránok
        vďačnosti hostiteľov nikto nemohol odolať. Jarovský vždy mal ku všetkým
        obrátenú pozornosť, jeho žena a jej sestra venovali sa matke mladého zaťa,
        ktorá po dlhej vozbe zle sa cítila; Ľudmila z jednej strany mala pri sebe
        svojho ženícha, z druhej jeho brata a toho ženu, oproti sebe jeho sestru s
        jej verencom — a Annu, ktorej živé oči ku každému zahovorili. Obe stránky
        vžívali sa do takto rozšíreného rodinného kruhu. Iba Karol, Janko a Nelka
        sedeli v kúte pri osobitnom stolíku a odtiaľ pilno pozorovali spoločnosť
        dospelých — a kritizovali.
   </tei:p>
   <tei:p>
    Po večeri, keď sa zo stola pozoberalo, odviedli panie matku mladého
        zaťa do pokojnej izby, kde mala s dcérou nocovať; páni ostali besedovať
        pri cigarách a pohárikoch. Anna pridružila sa k novej švagrinej, žene
        mladého zaťovho brata, u ktorej pobadala, že tiež rada má žarty, a
        požalovala sa jej, že na ňu nik nepamätal nejakým družbom. Tá ju
        ubezpečila, že zajtra dostaví sa ešte celý rad družbov, Lackových
        priateľov zo stoličného mesta, ktorí by si vraj i rebro dali vystaviť za
        takúto neviazanú srdečnú a hojnosťou dobrých vecí oplývajúcu dedinskú
        svadbu. Ale príde vraj i niekoľko družíc.
   </tei:p>
   <tei:p>
    — No, to sa už iste strhne tanec! — teší sa Anna. — Cigáni-muzikanti
        sa beztak i nevolaní ustanovia, teta má i pre nich mäsa a koláčov
        nachystaných.
   </tei:p>
   <tei:p>
    Sestra mladého zaťa so svojím verencom usadila sa do kúta na malú
        kanapku — ona ružová, okrúhlastá, v jasnobelasých šatách, on šťúply,
        bledý, vyberane starostlivo oblečený, s akousi ustálenou posmešnou črtou
        okolo úst.
   </tei:p>
   <tei:p>
    A sama Ľudmila, nikým nezbadaná, utiahla sa do vedľajšej izby. Bola
        unavená od dojmov a rozčúlenia, od rozhovorov i ustavičného nepokoja — a
        spod toho všetkého zasa hlásila sa i jej zapudená clivosť. Oblokom cez
        zrednuté lístie blízkeho stromu predieralo sa biele mesačné svetlo a
        ihralo po obloku a dlážke. Otvorenými od jedálne dverami tiež vchádzal
        široký prúd svetla i vnikali živé hlasy besedujúcich. Pološero izby,
        blízke, ale nemýliace ju hlasy upokojivo účinkovali na Ľudmilu. Nechcelo
        sa jej naspäť k spoločnosti, žiadalo sa jej samoty, aby sa aspoň na chvíľu
        mohla ponoriť do svojho vnútorného sveta, žeby našla v ňom samú seba v
        tento posledný večer pred svojou svadbou.
   </tei:p>
   <tei:p>
    Kľakla si na podnož a sklonila čelo na obločnú poličku. Zložila ruky
        k vrúcnej modlitbe. Prosila od boha sily, pomoci a zdaru na nastávajúcu
        novú úlohu, ktorá jej samej bola ešte akousi obávanou záhadou. Stratiť
        bezstarostnú dievčenskú slobodu a skloniť šiju do jarma — hoci milého — z
        ktorého niet viac vyviaznutia — to je ťažko. Zaslzila za bielym kvetom
        svojej panenskej slobody...
   </tei:p>
   <tei:p>
    Láskavá ruka pohladkala jej hlavu. Zdvihla zaslzenú tvár.
   </tei:p>
   <tei:p>
    — Čo vyhľadávaš samotu? Stalo sa ti niečo nepríjemné? — opytuje sa
        matka, zastanúc za jej chrbtom.
   </tei:p>
   <tei:p>
    — Nie, nič — len mi je tak ťažko, že vás už mám zanechať, že...
        že...
   </tei:p>
   <tei:p>
    Slzy kotúľali sa jej dolu lícami.
   </tei:p>
   <tei:p>
    Matka si sadla na kanapu a pritiahla dcéru k sebe.
   </tei:p>
   <tei:p>
    — Vidíš, toto musí podstúpiť každé dievča, keď sa vydáva, ak je
        citného srdca. Ale v tom si musíš rozkázať — inej pomoci niet. I sebe i
        nám kvôli, i aby si to niekto na zlé nevysvetľoval. Napríklad Lacko a jeho
        rodina.
   </tei:p>
   <tei:p>
    — Len za chvíľu sa mi daj vyplakať, bude mi potom ľahšie... —
        prosila dcéra, tisnúc tvár k matkinmu plecu.
   </tei:p>
   <tei:p>
    — A povedzže mi: bolo by ti po vôli, keby sme teraz svadbu odriekli
        alebo na ďalej odložili?
   </tei:p>
   <tei:p>
    — Nie — to už nie! — zvolala dcéra, zdvihnúc náhle hlavu.
   </tei:p>
   <tei:p>
    — Tak sa opanuj, práve v tom sa už musíš cvičiť. Veď sme ťa nenútili
        do vydaja.
   </tei:p>
   <tei:p>
    — A či mi nemá byť ľúto, že vás tu nechám, ktorí ste ma vychovali, a
        musím na iných privykať?
   </tei:p>
   <tei:p>
    — Nás nestratíš, moje dieťa, — vinula ju mať k sebe — a tých iných
        si priľúbiš, preto že sú Lackovi blízki, ako si i on priľúbil nás.
   </tei:p>
   <tei:p>
    — I to mi je ľúto, že stratím svoju slobodu, v ktorej mi bolo tak
        dobre — hlava ľahká — a to sa mi už nikdy viac nevráti...
   </tei:p>
   <tei:p>
    — Uznám ti všetko, ale vydaj bez straty slobody nemôže byť. Mladosť
        vždy sa ľaká jarma povinností, ale uvidíš, že si ich obľúbiš. Bez nich bol
        by náš život bez ceny. A i dievčenská sloboda len dotiaľ je milá, kým jej
        čas neprejde. Máš sa šťastnou cítiť, že ju obetuješ mužovi, ktorého
        ľúbiš.
   </tei:p>
   <tei:p>
    — Veď to by ja nedala za nič na svete, len keby som aspoň vedela, že
        sa vždy takto budeme ľúbiť.
   </tei:p>
   <tei:p>
    — Teraz, pravda, strašná ti je myšlienka, že i láska v manželstve
        podrobená je zmenám, ale škoda ti je preto sa trápiť. I to ide svojím
        prirodzeným postupom. Keď sa zbadáte na tom, že vaša láska podľa vášho
        zdania už nie je taká pekná, ako bola, keď ste sa brali, vtedy iste tiež
        nahliadnete, že je omnoho hlbšia, spoločnými starosťami a vzájomnými
        obeťami posvätená, blahodarná nielen pre vás dvoch, ale pre všetkých,
        ktorí k vám budú patriť.
   </tei:p>
   <tei:p>
    Ľudmila vrúcnejšie objala matku, ktorá vlastným príkladom dotvrdzuje
        to, čo teraz povedala. Ale hoci to ako uznáva, seba ešte ani v predstave
        nechce vidieť tam, kde je už matka — veď je pravda, že každá vec musí
        dočkať svojho času.
   </tei:p>
   <tei:p>
    Vo dverách od jedálne zastal Ladislav, skúmavo hľadiac do pološera k
        tým dvom.
   </tei:p>
   <tei:p>
    — Akúže to máte poradu? Počul som vaše hlasy, ale netrúfal som si k
        vám, keď ste sa tak odtiahli od nás. — V jeho hlase pozunievala akoby
        urazenosť.
   </tei:p>
   <tei:p>
    — Odoberali sme sa bez svedkov jedna od druhej, lebo potom, keď mi
        ju budeš odvádzať, bude to musieť byť pred svedkami, — odpovedala
        matka.
   </tei:p>
   <tei:p>
    — A ty už teraz plačeš? — obrátil sa k svojej neveste, priťahujúc ju
        k sebe. — Ja som v najblaženejšej nálade a moja Ľudmilka plače... to
        nechápem...
   </tei:p>
   <tei:p>
    Ona sklopila oči, ako v povedomí viny, on vzal jej šatôčku z ruky a
        utrel ňou slzy, ktoré ešte triasli sa jej na mihalniciach.
   </tei:p>
   <tei:p>
    — Je to známa vec, že mladí zaťovia neplakávajú na svojej svadbe, a
        mladé nevesty temer každá. Musí to už mať svoje príčiny — poznamenala
        matka.
   </tei:p>
   <tei:p>
    — Ja by som Ľudmilke nikdy nechcel zavdať takých príčin.
   </tei:p>
   <tei:p>
    — Veď od zajtra už nebudem plakať — sľubovala ona, s vyjasneným
        zrakom túliac sa k nemu, — iba ak ešte pri odchode z rodičovského domu.
        Dotiaľ ešte maj pozhovenia.
   </tei:p>
   <tei:p>
    — Dobre teda. Ale od toho dňa radšej prijmem nejaké pokarhanie od
        teba, ak si ho zaslúžim, ako ťa mám vidieť plakať. Sem ruku na to!
   </tei:p>
   <tei:p>
    Voviedol ju do jedálne, kde všetky oči so záujmom sa k nim
        obrátili.
   </tei:p>
   <tei:p>
    Tým prípravy na svadbu u Jarovských sú skončené a môžeme mať nádej,
        že sa svadba vydarí a čo je najhlavnejšie — že zväzok ňou stvrdený bude
        šťastný.
   </tei:p>
   <tei:p>
    Príprava na svadbu — koľko dúm a citov budíš v ženskej duši, ktorých
        dotiaľ nepoznala a ktoré zatým viac sa nezopakujú. Či je manželstvo po
        ľudskej skromnej možnosti šťastné a či nasledujú trpké sklamania,
        rozpomienky na dni slasti a bázne, na dobu, keď srdce ožívalo láskou a
        zmieralo obavou, hotové na každú obeť za toho, koho si zamilovalo, zostanú
        až do konca života najkrajšími a najmocnejšími u nej. Vtedy zdalo sa jej,
        že je ľudský život plný krásneho bohatstva a ona že nastúpila cestu k jeho
        vrcholu.
   </tei:p>
  </tei:body>
 </tei:text>
</tei:TEI>
