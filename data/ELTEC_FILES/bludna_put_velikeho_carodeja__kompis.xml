<?xml version="1.0" encoding="utf-8"?>
<tei:TEI xml:id="SLK1929805" xml:lang="slo" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Bludná púť velikého čarodeja : ELTeC edícia
    </tei:title>
    <tei:author ref="viaf:85153916">
     Kompiš, Peter (1901-1949)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <measure unit="words">
     49767
    </measure>
    <tei:measure unit="pages">
     271
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author ref="viaf:85153916">
      Kompiš, Peter (1901-1949)
     </tei:author>
     <tei:title>
      Bludná púť velikého čarodeja
     </tei:title>
     <tei:pubPlace>
      Praha
     </tei:pubPlace>
     <tei:publisher>
      Nakladateľstvo L. Mazáča
     </tei:publisher>
     <tei:date>
      1929
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc>
   <tei:langUsage>
    <tei:language ident="sk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-01-31">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Bludná púť velikého čarodeja
    </tei:head>
   </tei:div>
  </tei:front>
  <body xmlns="http://www.tei-c.org/ns/1.0">
   <div type="chapter">
    <head>
     I.
    </head>
    <p>
    </p>
    <p>
    </p>
    <p>
     Bankový korešpondent Miloslav Rojko kráčal zamyslený po vltavskom nábreží. Podvečerný
         vánok šteklil nos sladkou vôňou májovou. Ale Miloslav Rojko toho nebadal. Jeho rozboľavená
         duša otvárala sa skôr prvým dlhým tmavým tieňom, ktoré sa počaly šíriť zo secesných fasád
         nábrežných činžiakov a dĺžiť potuteľne, skoro nezbadane do šedých diaľok.
    </p>
    <p>
     Na dušu Rojkovu zaľahol dlhý tmavý tieň už popoludní.
    </p>
    <p>
     Riaditeľ v banke mu vrátil dva dopisy. Že ich nemožno použiť. Nenapísal ich vraj v jeho
         intenciach.
    </p>
    <p>
     „Pane Rojko, dávájteže si trochu pozor!… Pracujete beztak dosť pomaly, a ešte i z toho
         sa má zahadzovať?! Nesmiete byť taký roztržitý. Sústredniť sa trochu!“ dohováral mu vysoký
         suchý, bľadý riaditeľ naoko mierne, skoro by sa človeku zdalo, že dobromyseľne, ale tak, že
         z jeho miernych slov a tlumeného nezvučného hlasu nebolo možno nevybadať pichľavú
         úštepačnosť, ba zle maskovanú vyhrážku.
    </p>
    <p>
     V Rojkovi to zvrelo. Najradšej by bol vybuchol, praštil o zem papiere i stroj, alebo
         búšil vyškereného riaditeľa-intriganta do pŕs, že by bol odletel. Bol by dal pocítiť aspoň
         raz silu svojich pästí tomu vycivenému, voskovému burziánovi, ztelesnenému to symbolu
         chytráckej úskočnosti a slepému ctiteľovi zlatého teľaťa, ktorý neverí v nič na svete, iba
         v neodolateľnú moc, nezadržiteľnú, neobmedzenú vládu hmoty. Bol by chcel zazrieť úzkosť na
         tej večne usmievavej tvári, vidieť, ako sa trasie zbabelou hrôzou tá vyzývave vyčnievajúca
         vyholená brada, ako sa zachvievajú strachom, nemôžuc vykoktať slova tie zsínalé zvädlé
         pery, čo sa vedia tak drzo, namyslene vypúliť alebo labužnícky sťahovať, ssajúc opojný
         hašiš voňavej importovanej havanny, zaseknutej medzi zlaté zuby.
    </p>
    <p>
     Áno, vzbúriť sa proti úlisnému, jedovatému hadovi-zotročiteľovi! Sraziť ho so svojej
         šije a pošliapať v prach!
    </p>
    <p>
     Rozľútený úradník pozdvihol odbojný zrak, aby ním prebodol svojho nepriateľa.
    </p>
    <p>
     Ale ten už bol preč.
    </p>
    <p>
     A pokorený korešpondent pustil sa znovu do práce, čo sa mu od rozčúlenia i v očiach
         zotmievalo a prežieral s odporom horké sliny v ústach.
    </p>
    <p>
     Hlava mu horela, v ušiach mu hučalo. Musel sa siliť do pozornosti, aby mu zase niečo
         nevrátil, aby ho znovu do krvi neurazil ten potmehúdsky vyškerený zloduch.
    </p>
    <p>
     Ale keď odbila na jasnohnedých nástenných hodinách vážne, jako na vysokej veži piata a
         Rojko dokončiac list, spustiac stroj a zavrúc stôl, prehodil si cez plecia ľahký šedý
         svrchník a vychytil sa z úradu, pocítil jasne, jako snáď nikdy dosiaľ, že uteká jako z
         temného väzenia, ktoré jarmí jeho mladú hrdú šiju, ťaží jako olovo bujné perute jeho ducha,
         podnášané toľko razy márne širokým rozmachom túžby, aby klesly zomdlené, bezvládné znovu a
         znovu k čiernej zemi.
    </p>
    <p>
     Až pod modrým nebom, na čerstvom vzduchu, kráčajúc popri šumiacej, vlniacej sa širokej
         rieke, prichádzal k sebe. Ale i tam počínaly naň vše dorážať jako dotieraví komári otravné
         myšlienky na úrad. Chcelo sa mu zaletieť pred všednými starosťami života ďaleko, kde
         burácajú živly a revom ich ohlušená hlava zabúda na to, čo bolo a čo hrozí a hruď ssaje do
         seba iba slasť okamžiku. Blúdiac skoro bez cieľa, našiel sa vydychujúci zhlboka nad
         speneným hučiacim splavom. A uprúc oči do snivej šedomodravej diaľky na druhý breh, počínal
         Rojko pociťovať v rozbúrenej hrudi jakúsi pevnú istotu.
    </p>
    <p>
     Istotu, že to jednoho dňa praskne.
    </p>
    <p>
     Áno, príde to samo, príde, neodvratne. Jednoho dňa vynadá úlisnému, intrigantskému
         riaditeľovi. Alebo — — —?
    </p>
    <p>
     Alebo ho riaditeľ predbehne. Banka mu dá výpoveď sama.
    </p>
    <p>
     Čo si počne?! Čo žena, dieťa?! — zahľadel sa uprene na zelenavošedé massy vody, rútiace
         sa mocným energickým hukotom dolu splavom, do divoko sa točiacej a peniacej hlbokej
         krútňavy. Čo, ak ho život vrhne do nej?! Opustí sa, vydá nohy, ramená na pospas dravým,
         smrtonosným vlnám? Či sa pustí s nimi do boja, vymŕšti sa do predku, počne šľahať vlny, aby
         unikol zákerným krážom víru?!
    </p>
    <p>
     Čo si počne?
    </p>
    <p>
     Miloslav Rojko pocítil v teplý podvečer zrazu po celom tele zimomriavky.
    </p>
    <p>
     Zatriasla ním hrôza rozpomienky. Lebo veď Miloslav Rojko zakúsil už, čo je to byť bez
         chleba.
    </p>
    <p>
     Bolo to pred pár rokmi v cudzine, keď vyfrkol z teplého miesta a s pár krajciarmi vo
         vačku našiel sa na dlažbe veľkého mesta. Bolo to letné dopoludnie. Po černavej asfaltovanej
         ulici stekaly dažďové vody. Cedilo sa tak, že na ulici sa neukázala skoro živá duša.
    </p>
    <p>
     On sám zaliezol pod bránu a zahľadel sa na nevľúdny, uplakaný svet. V mysli preratoval
         svoje peniaze.
    </p>
    <p>
     S hrúzou si uvedomil, že má toho iba na pár dní. I to musí gazdovať, utrhnúť si na
         žalúdku.
    </p>
    <p>
     Keď dážď utichoval, vychytil sa mestom. Načo sa hneď opúšťať! Je mladý a zdravý. Zajtra
         — pozajtre bude azda v novom mieste.
    </p>
    <p>
     Ale čo, ak nie?! Bude vodiť za nosom domácu a odkladať so dňa na deň s platením?! Vyletí
         z bytu a bude utisnutý na biedne nocľahárne medzi stroskotanci života?! A čo bude jesť, čo
         o týždeň, o mesiac?!
    </p>
    <p>
     Keď sa vžil do svojho neistého osudu, pocítil voľáky divný chlad, voľáku vnútornú zimu.
         Cítil sa zrazu tak malý, tak slabý, bezmocná kvapka vo vlnobití cudzieho domova. Ktože tu v
         cudzom svete dbá o neho, kto si toho všimne, keď tak ochorie, klesne na zem zmorený,
         vysilený?!
    </p>
    <p>
     — — —
    </p>
    <p>
     A skľúčenosť prešla. Nové miesto dostal skoro. Nebol ani deň bez jedenia.
    </p>
    <p>
     Ale od toho daždivého dňa ztratil svet a život preň akosi zo svojho pôvabu.
    </p>
    <p>
     A keď si vše privolal kúzlom rozpomienky zpät vtedajšiu, náladu, zachvel sa znovu a
         znovu.
    </p>
    <p>
     Ale dosiaľ bývalo to vše iba ľahké zachvenie. Dnes sa však zdesil osudu, ktorý mu môže
         hroziť. Na dušu zaľahla mu ťažká mura úzkosti a obáv o budúcnosť, pred očima jakoby sa mu
         plietol desivý čierny vták, pod ktorého perutiami skláňala sa i na jasavú inokedy májovú
         nádheru jakási pošmúrna nálada.
    </p>
    <p>
     Čo, ak mu bieda, hlad pohrozí zas?!
    </p>
    <p>
     Čo si počne?
    </p>
    <p>
     Privrel oči a striasol sa. Ale ochablosť trvala iba chvíľku. A už hľadel na velikú rieku
         a spenený splav i sviežezelené stromy na druhom brehu a ostrove s voľakým radostnejším
         citom.
    </p>
    <p>
     Čo si počne? Ech, podnikne boj na život a na smrť. Ak bude najhoršie, ponúkne sa židom,
         Nemcom, ponúkne trebárs najzúrivejšiemu konkurentovi terajšej svojej banky, ale osudu sa
         zašliapnuť nedá!
    </p>
    <p>
     Vydychoval zhlboka, horiac odhodlanosťou, a kráčajúc nábrežím proti prúdu rieky, hľadel
         usmierený na sprevádzajúce ho jasné pásma vôd. Iba zavše sa obzrel nazad, aby videl, ako sa
         po prúde barví rieka do tmavých odtieňov atramentových.
    </p>
    <p>
     Z priečnej uličky zajásaly zvuky klavíru. Večerným tichom, ovievaným ľahunkým vánkom,
         zavírila rytmická sentimentálna melódia valčíku a pohýbala mocne zahorklým srdcom bankového
         úradníka. Rojkove nohy, jakoby dotknuté čarovnou iskrou, počaly sa zachvievať jemnučkým
         tanečným rytmom. Hruď mladého úradníka zaburácala novou túžbou zašlej mladosti. Čo ovesuješ
         hlavu, rytieru smutnej postavy?! Čo tlumíš búrlivý tlkot mladého srdca?! Hej, pri sladkých
         zvukoch valčíku prežíval si — je tomu iba pár krátkych rokov — blúznivé sny svojho jara,
         točiac sa v žiarivej bálovej dvorane jásajúci, bezstarostný! A pár tých zvukov, nesúcich sa
         na krýdlach sladkej nálady májového večera, presviedča ťa rýchle a iste, že mladosť a
         ľúbostné túžby vedely by ťa schváťiť, ach, tak hravo do svojho víru znovu.
    </p>
    <p>
     Čarovné akkordy doznely. Sklamané oči Rojkove uprely sa pátrave na tmavú úzku uličku s
         radom starých, zčernalých domov s baroknými arkádami. Hej, ta do nenávratnej minulosti
         patríš, prežila hudba romantiky mladosti! Doznela si. Radšej už ubolené srdce nepokúšaj!
    </p>
    <p>
     S nábrežnej terasy sišiel po svahu ku brehu rieky. Z dlžizných hnedých člnov, z ktorých
         vyparovala sa vôňa jarnej vody, vyhadzovali poloobnažení chlapi krásny žltučký piesok. Na
         brehu sa ho kupily už celé kopce. A na dlhom rade člnov žltly sa ho ešte veliké hromady.
         Rojko noril do hromady na brehu vyziablé nervózné prsty, zohrieval si ich i chladil odrazu
         v tej zlatej sypkej masse, napitej kúzelných slnečných lúčov. A s úľubou hľadel na jamky a
         brázdy vyryté do krásnej hromady, na stopy detských nôh a rúk, ktoré sa hraly na nej sotva
         pred pár hodinami. Zjasnený zrak Rojkov vrátil sa k vode, k obnaženým svalnatým hnedým
         ramenám, splývajúcim s dlžiznými lopatami v jediný mohutný sval, jediný záchvev plodnej
         práce. Vše sa čln pohol, kovovolesklá hladina sa zčerila; od vilky zavial lahodný vánok
         plaveckej voľnosti. Hľa, jesto ešte aj iné zamestnanie na svete jako jednotvárne,
         duchamorné klepkanie chladných ztuhlých kovových litier na suchý papier. Sú ešte chlapi,
         ktorí sa nedajú väzniť medzi štyrmi stenami, prikovaní k nízkemu stolku, aby nad ním zvädla
         ich mladosť, ale volia zápasiť pod modrým nebom s chladnými vlnami a zaoceľovať svaly
         mužných, slncom opálených ramien mohutnými nárazmi vesiel a prudkými rozmachmi dlžizných
         lopát loviacich z člnu s lačnotou dravého polypa zlatožltý materiál na stavbu krotkých
         dedinských chalúp i pyšných mestských palácov.
    </p>
    <p>
     Ledva sa mohol rozlúčiť s kovove lesklou, magicky svetielkujúcou zrkadlovou, svodnou
         vodnou hladinou, vracajúc sa k impozantným silhuetám mlynov, čo sa vypínaly nad usínajúcou
         riekou.
    </p>
    <p>
     Od vody ozvalo sa pravidelné žblnkanie a hneď nato tiahly trojhlasný spev. S ospalým
         šumotom rieky splývaly zádumčivé akkordy plaveckej piesne. Nahol sa nad zábradlie a zazrel
         dve lodičky s pestrými lampiónmi, na lodičkách pár tmavých postáv čeriacich prudkými pohyby
         vesiel zčernalú hladinu. Spev vše utíchol, miesto neho ozvalo sa pár veselých výkrikov:
         pozdrav dievčat a mladíkov oprených o zábradlie a čakajúcich na druhov. A zase spev, hlboký
         sýty baryton, ale melodia ľahšia, veselejšia, sprevádzaná gitarou.
    </p>
    <p>
     Kráčal práve popri Žofíne, keď ozval sa za ním veselý hlas:
    </p>
    <p>
     „Nazdar, Milo! Kam ideš?“
    </p>
    <p>
     Obzrel na na pravo, za seba, pred seba. Trvalo to chvíľku, kým zazrel elegána s ľahkým
         širokým šedým klobúkom, v nových modrých šatoch a červenožltých poltopánkach, ako mu kýva
         striebrom okovanou paličkou.
    </p>
    <p>
     „Podívajmeže sa na locigu! Veď ti ma už ani nepozná!“ ceril biele zuby na Rojku, blížiac
         sa ľahkým, svižným krokom k nemu.
    </p>
    <p>
     Horko-ťažko sa rozpomenul a podával prichodziemu ruku:
    </p>
    <p>
     „Ty si to, Laco Maniga!“ ozval sa milo prekvapený.
    </p>
    <p>
     „To je dosť!“
    </p>
    <p>
     „Vitaj! Čo tu robíš, kamarát?“
    </p>
    <p>
     „Nuž, a či nevieš, že sa tu liečim?! Pol Prahy ti ma navštevuje, ale môj Milo sa
         neukáže.“ Maniga nadvihol čierne obviazanú ľavú ruku.
    </p>
    <p>
     „A čože sa ti to stalo?“ spytoval sa s účasťou.
    </p>
    <p>
     „Ešte sa ti bude spytovať! A čo ty, bratku, ani noviny nečítaš?! Nuž, ale čo by teba
         zaujímaly kadejaké hrdinské kúsky, duša filisterská! Pekná rana, utŕžená v službe! Veru
         tak, kamarát, od komunistov, keď bola tá vzbura na prvého mája. To vyvaľuješ oči, čo?! Tebe
         sa to v banke za písacím stolom iste nikdy nestane, neboj sa.“
    </p>
    <p>
     Milo Rojko hľadel nechápave na priateľa, objavivšieho sa pred ním tak z nenadania.
    </p>
    <p>
     „Pamiatka na Sobrance,“ kývol Maniga obviazanou rukou sebavedome. „Len o centimeter
         vyššie, a prepáli srdce; zastupoval som župana. Okresný náčelník si nevedel s tou sberbou
         rady. Reku, dáme ich rozprášiť četníkmi. A pohneme sa proti nim, šestnásti četníci a ja.
         Boli sme od nich na dákych dvadsať krokov, keď tu tresnú výstrely z revolverov. Z pomedzi
         tých živáňov! Moja ruka krváca tiež. No, veď im potom četníci dali laufpas! Ale ja som na
         to doplatil. Veru tak, Milo môj!“
    </p>
    <p>
     „Tak čím si to ty vlastne?“ hľadel sa Rojko, vytrhnutý zo svojich ťažkých dúm,
         orientovať.
    </p>
    <p>
     „Ale županov námestok, hrom sa ti do duše páralo, nechápavče! Predsa píšu o mne každú
         chvíľu noviny, len ty nechceš o tom nič vedieť!.“
    </p>
    <p>
     — — —
    </p>
    <p>
     „A ty, Milo, čo robíš?“
    </p>
    <p>
     „Ale úradníčim v Obchodnej banke.“
    </p>
    <p>
     Vysmiaty elegán premeral si kamaráta od hlavy do päty.
    </p>
    <p>
     „A čo takého tam robíš?“
    </p>
    <p>
     „Korešpondujem.“
    </p>
    <p>
     „Koľkože máš mesačne?“
    </p>
    <p>
     „Dvatisícpäťsto,“ sklopil Rojko hanblive oči.
    </p>
    <p>
     „Ej ha!“ luskol ranený hrdina pohŕdave prsty. „To hrdľačíš odpoly zdarma. S jednoduchou
         frekvenciou, či s dvojitou?“
    </p>
    <p>
     „S dvojitou,“ vyrazil Rojko zo seba s námahou, pýriac sa od hanby.
    </p>
    <p>
     „No, zaviazol si, kamarát, v tejto Prahe, zaviazol. A nemusel si. Veru nemusel.“
    </p>
    <p>
     „Dokedy sa tu zabavíš?“ obracal schlíply Rojko reč iným smerom.
    </p>
    <p>
     „Už sotva dlho, dáky týždeň-dva. Potom pôjdem na mesiac do Luhačovíc. Ono mi je nie
         vlastne už skoro nič. Guľka ma iba štrajfovala, jako sa hovorí. Ale tuná na chirurgickej
         klinike máme veľmi fajn doktorov. ,Odpočiň si, kamaráde Slováku!‘ hovoria a predlžujú mi
         dovolenú jako vedia. ,Aspoň se podívaš na Prahu.‘ — A majú pravdu. Plat mi ide, prechádzať
         sa môžem. Aspoň sa človek trochu povyrazí. Dovolené nechýbajú. Veď človeku vše i bočne
         niečo kvapne. V banke som v správe, v baniach tiež. Ale tebe sa čudujem, braček, že si už
         nie dákym direktorom alebo aspoň prokuristom.“
    </p>
    <p>
     „Daj pokoj, človeče!“ hodil Rojko rukou rezignovane.
    </p>
    <p>
     A kráčali spolu Národnou triedou, hore Václavským námestím, do sadov, Maniga, ľahký,
         rozradostnený, s májovou náladou v duši, Rojko dosiaľ trochu zarazený neočakávaným
         stretnutím a predsa príjemne vyrušený zo svojich ťažkých dúm. Hľa, človek, ktorý berie
         život bezstarostnejšie jako ja — imponoval mu vysmiaty druh s plnými lícami a so zábleskom
         detinskej radosti v nezábudkových očiach —, vie sa tešiť z chvíľky, nemysliac zbytočne na
         zajtrajšok. Ba rozpomínal sa, kde sa vlastne po prvýraz videl s týmto večne usmievavým
         zlatovlasým mládencom, ktorý bol samý žart a samá sebadôvera.
    </p>
    <p>
     Áno, bolo to v Pešti. Soznámil ich assekuračný úradník Plech v kaviarni „Mienke“.
         Besedovali asi hodinu — dve, sdielajúc pevnú vieru vo víťazstvo dohody a porážku monarchie
         s Nemeckom.
    </p>
    <p>
     Ach, boly to krásne chvíle! Pešť opájala sa víťazstvami centrálnych mocností,
         usporiadovala jednu oslavu za druhou. Kaviarenskí stratégovia kreslili novú mapu Európy,
         hádajúc sa, kam až posunúť na Balkáne hranice víťaznej monarchie, noviny si bláhaly, že
         „národnosti“ splynú s Maďarstvom konečne v jedinom vlasteneckom cite a smýšľaní. A malá
         hŕstka slovenských a českých nadšencov horela vierou v nastávajúci súmrak
         nemecko-maďarských bohov, pripomínala si Napoleonovu ruskú výpravu, keď sa nemecko-rakúsky
         front vrýval čo raz hlbšie do krvácajúceho ruského tela a rozprávajúc si, čo počuli o
         blížiacom sa hlade doma, vyratovali s úľubou nevyčerpateľné prírodné bohatstvá anglických
         kolónií.
    </p>
    <p>
     A prišla ruská katastrofa. Nesklátila ich naskrze v ich pevnej viere. Ale miesto
         predošlého blaženého optimizmu nastupovala neraz voľáka nervózna podráždenosť.
    </p>
    <p>
     Mohutný, červený Plech s býčou šijou zabúdal sa vše tak, že kamaráti ho museli skoro
         zakriakovať. Ba neraz cítili pokušenie zapchať mu bez okolkov ústa. Prostoreký sanguinik
         prešiel vo svojej rozvášnenosti z obvyklého šepotu do hlasného hovoru. Počal krútiť zlostne
         očima, zafučal zlovestne a len-len že nebuchol päsťou o mramorový stolík, keď vybuchlo z
         neho:
    </p>
    <p>
     „Kde sú tí naši blázniví tolstiáni?! Sem s nimi, každému vysolím na zadok päťadvadsať!
         Ešte že našlo ich blbnutie v našskej spoločnosti tak málo ozveny. Ale tých ruských baranov
         ten falošný prorok z tej Jasnej Poljany už celkom pomiatol. Vraj nezabiješ! Neodpieraj
         zlému! kresťan voľáky starecký! A na tie ruské ovce si zatiaľ brúsil zuby dravý nemecký
         vlk!“
    </p>
    <p>
     „Ale daj Tolstému pokoj!“ zahriakovali rozčulujúceho sa Plecha druhovia. „Čo hlásal,
         hlásal celému svetu. Ak koho infikoval, infikoval práve tak Nemca, Angličana jako svojich
         Rusov.“
    </p>
    <p>
     „Starého čerta infikoval!“ čertil sa mohutný päťatriadsiatnik ešte väčšmi. „Nemec to
         preštudoval a pomyslel si: no, ty ale poriadne blbneš, starý blázon! A Angličan? No, ten to
         čítal tiež. A radoval sa, že cársku ríšu otravuje taký zlým duchom posadlý starec, ako ho
         nazval náš Baťko Vajanský. Aspoň sa mi nebude miešať Rusko do mojej kaše v Ázii, pomyslel
         si. Ale taký pobožný mužík počal hneď robiť pokanie, keď prečítal rozprávku od toho
         falošného proroka. A v zákopách nechcel strielať na svojho vraj „bližného“, hrom sa mu
         páral do duše! ba skôr tomu, kto ho tak otrávil.“
    </p>
    <p>
     A do toho dôverného krúžku chodieval i Laco Maniga, zbumľovaný študent, čo vedel s
         následkami červienky či dákej nepatrnej rany prešvindľovať dlhé mesiace v peštianskych
         špitáľoch. Ale nebolo v ňom ani zbla skromnosti, ba cudnej ostiechavosti zbumľovancov.
         Hovoril, že mal pred samým doktorátom, keď musel narukovať. Rojko mal dojem, že sa povrchne
         spriatelili, ale že by si boli kedy potykali, sa nepamätal. Síce dosť možno, že mu Laco
         Maniga tykal už vtedy bez potykania. Je to vôbec človek, ktorý sa vie ľahúčko preniesť
         ponad podobné hlúpe formality. A má, jako vidno, úspech náležitý.
    </p>
    <p>
     A jako sa tak zamýšľal nad svojím a priateľovým osudom, skoro si ani nevšimol, že vošli
         do kaviarne a odtiaľ zaviedol ho priateľ, vedúc sa s ním pod pazuchu, do pestre ožiareného
         „zlatého skliepku“, s tapetami a záclonami, sľubujúcimi orientálne kúzla, kde vrieskal
         jazzband a točily sa v miernych tanečných pohyboch hlboko dekoltované počerné, beľavé a
         rusé barové dámy a za stolami žiarily vysmiate tváre triezvych i podnapilých mužských,
         mlčanlivých, bľabotavých i vyspevujúcich, osamelých i obklopených rozpustile sa
         chichotajúcimi nočnými vílami. Hudba hrala, zachrípnutí hostia spievali, špunty lietaly z
         fliaš tokajského a šampanského, a ľahký, šedobelasý dym halil do obláčkov svodnej ilúzie
         tých, ktorých by bola snáď mýlila úbohosť triezvej skutočnosti.
    </p>
    <p>
     A pri vrešťaní hudby, chichote príležitostných párov a búchaní špuntov nahnul sa priateľ
         Laco k bankovému úradníkovi a počal mu maľovať svodnými slovami lákavé možnosti kariéry.
    </p>
    <p>
     „Nie, nie si ešte pristarý, Milo môj, nenamýšľaj si. Len to musíš šikovne narafičiť. Si
         Trenčan; dobre. Začneš v Trenčíne alebo Žiline spoločenskú akciu, aby sa založila mestská
         sporiteľňa. Budeš o tom prednášať, napíšeš o tom pár článkov do miestnych plátkov. Začneš
         trochu štvať proti nehanebnej „úžerníckej“ úrokovej politike bánk. Obec podá žiadosť o
         založenie sporiteľne. Polroka — rok to potrvá, kým ju v Prahe vybavia. Nerobí nič. Jednoho
         dňa sporiteľňa predsa len bude povolená, a teba nesmie minúť úrad direktora. Alebo sa
         sporiteľňa vôbec nezaloží. Banky sa zľaknú tvojej úspešnej akcie a niektorá z nich ťa
         angažuje, len aby si jej nemútil vodu. To sa vie, že sa nepredáš lacno. Taká banka ti dá,
         povedzme, viesť svoju trenčiansku alebo žilinskú filiálku a dá ti aspoň tri razy toľký
         plat, ako máš teraz. Veru tak, Milo môj. Len nie ovesiť hlavu! A keď raz povedieš bankovú
         filiálku, bol by to hák, aby si nevnikol časom i do centrály. I do správ podnikov sa musíš
         dostať, čo ich banka financuje.“
    </p>
    <p>
     A veselý vysmiaty, plnolíci, zlatovlasý miláčok Šťasteny, Laco Maniga, v ktorého modrých
         očiach zrkadlilo sa niečo detskej bezstarostnosti bucľatých anjelikov, poletujúcich na
         klasických obrazoch u nôh Madonny, tento veselý mládenec štrngol si so zamĺklym, ale pomaly
         predsa sa rozoberajúcim Rojkom na zdar všetkých pekných plánov.
    </p>
    <p>
     „Tuším, aj píšeš,“ obodroval vysmiaty zlatovlasáň svojho druha.
    </p>
    <p>
     „Áno. Do „Bratislavského Denníka“. Národnohospodárske úvahy, najmä o aktualitách a
         burzové prehľady.“
    </p>
    <p>
     „No, tak vidíš. Verejnosť o tebe vie. Články podpisuješ, čo?“
    </p>
    <p>
     „Iba značkujem — „mr“ —“
    </p>
    <p>
     „To je nápad! Prečo nie plným menom „Miloslav Rojko“?“
    </p>
    <p>
     „Človek sa ženíruje. Kto vie, či by to bolo banke vhod.“
    </p>
    <p>
     „Škoda ťa, Milo, škoda ťa. Keby si bol trochu gurážnejší, hneď by ťa tvoj direktor
         väčšmi rešpektoval. Musíš sa premeniť. Musíš, kamarát, a do roka-dvoch budeš sedieť v
         teple, vo vedúcej pozícii. Ale musíš si to zaranžovať.“
    </p>
    <p>
     Miloslav Rojko uprel oči trochu pochybovačne na staronového priateľa.
    </p>
    <p>
     „Veru tak, braček, aranžmá je hlavná vec. Podívaj sa, jako si to zaranžoval taký Šrobár.
         Dávno sa bol prestal starať o ľud i o politiku. Vysedával so židmi v kasíne a hral sa v
         šach. Zabudnutý vidiecky lekár. Dávno na toho zabudlo Slovensko i Praha. A tu sa ti ozvú
         českí spisovatelia. Prídu divadelné slávnosti v Prahe. Milý Vávro hybaj na ne. A tu sa ti
         blíži v osemnástom roku 1. máj. Môj Vávro sa vtípi, natisne sa mikulášskym socialistom za
         rečníka, vpašuje im československú rezolúciu. A už to ide. Vávro pácha dopisy na všetky
         strany a vylíči svoje figurantstvo v Mikuláši jako bohvie jaký revolučný čin. Česi, lační
         na slovenský revolučný prejav, roztrúbia to pomocou mafistov do sveta. A Šrobár je hneď
         slávny človek, politicky najvyspelejší Slovák. Ešte i nešika, starý baťko Škulkéty urobil
         daromnú reklamu tej jeho mikulášskej komédii a zcenzuroval mu rezolúciu tak, že na ňu
         upozornil aj tých, čo by si jej nikdy neboli všimli. Ba vlastne ani to mu do väzenia
         nedopomohlo. Musel sa terigať do Prahy na divadelné slávnosti. Ale potom to už išlo jako po
         masle. Prišlo internovanie do Ceglédu. Partner ružomberských židov stal sa naraz národným
         mučenníkom. Aby mu Cegléd urobil reklamu, o to sa jeho pražskí priatelia už postarali a
         somárske peštianske plátky tiež. A keď prišla pravá chvíľa, ufrnkol milý Vávro z Ceglédu.
         Že vraj chorého syna liečiť. A on ti miesto liečenia hybaj do Prahy do Národného výboru a
         ministerského kresla. Tak sa to robí, môj milý. Bez šikovného aranžmá mohol sa náš drahý
         Vávro dosiaľ na drgáči po dedinách rozvážať a prášky, obkladky predpisovať. Veru tak.“
    </p>
    <p>
     „Čo si ty myslíš, kamarát, že ku mne prišla deputácia, aby sa mi ráčilo ísť za županovho
         námestníka?! To by si si dal, hahaha! Starého čerta! Nadrapil som župana v Carltone v
         Bratislave. Vedel som z novín, že má svoj vymenovací dekrét vo vrecku. Prisadnem si k nemu
         — a, môžeš si myslieť, nebol sám —, diškuruje sa, víno pije. Spoločnosť sa rozišla. Iba ja
         som sa držal župana jako kliešť. A nepustil som sa ti ho ani na druhý, na tretí deň. A
         vôbec, dokiaľ som nezačal s ním úradovať. Vnútil som sa mu, keď to mám tak povedať. Dosť sa
         vtedy onačil, vyhováral. Nepomohlo mu. Ani som sa nehol od neho. A dnes si, ťulpas, myslí,
         že by sa bezo mňa vôbec neobišiel, hahaha!“
    </p>
    <p>
     „Ale ja mám ešte iné plány, kamarát. Musím sa stať buď županom alebo poslancom. Po
         prípade i na výslanectvo ašpírujem. Dal som to cítiť na patričných miestach. A uvidíš, že
         mi jednoho dňa vyhovejú. — Najmä, keď im budem stúpať na krk.“
    </p>
    <p>
     „Tak len sa do toho! A nebáť sa! Čo povedal prezident: „Nebáť sa a nekrásť!“ A ja sa
         nebojím. A kradnúť tiež nekradnem, iba že mi vše dáka tá oročka kvapne. A tebe musí tiež,
         hrmen strieľ sa mu do matera páralo!“ buchol rozjarený zlatovlasáň päsťou na stôl, až
         poháre podskočily, tľapol kamaráta rázne po pleci a kývol malej brünete, čo sedela pri
         modrej záclone zamĺkla, zamyslená jako sfinga, aby prisadla.
    </p>
    <p>
     A jazzband spustil novú trieskavú tanečnú melódiu, že sa celý bar strhol jako driemajúci
         zo sna, Laco Maniga zavýskol a objal jednou rukou brünetu, druhou kamaráta.
    </p>
    <p>
    </p>
   </div>
   <div type="chapter">
    <head>
     II.
    </head>
    <p>
    </p>
    <p>
    </p>
    <p>
     Ako potom zmizla celá táto pohádkovo-fantastická náladová scenéria so šumiacim
         šampanským, jasavou hudbou a svodnými dekoltovanými ženami, na to sa Milo Rojko už
         nepamätal. Nevedel ani, jako sa našiel druhého dňa dopoludnia doma v posteli, s hlavou
         boľavou na prasknutie a s príchuťou všetkých odporných jedov v pálčivom suchom gágore.
    </p>
    <p>
     Keď si pretrel opuchnuté víčka a zazrel pred sebou uplakanú tvár ženinu, odvrátil sa
         mrzute, a keď sa so ženiných rtov rozliala dravá záplava boľastných výčitiek, ľutoval, že
         nemá v ušiach vatu. Privieral zúfale oči, ale nepomáhalo. Rezignovane vystrčil po kratučkom
         váhaní z postele nohy, odhodlaný skočiť trebárs po slepiačky do životnej borby, a počal sa
         obliekať.
    </p>
    <p>
     Žena si utrela z červených od plaču očí slzy a podala mu veľký biely kartón s obálkou:
    </p>
    <p>
     Čítal, neveriac vlastným očiam:
    </p>
    <p>
     „Jménem pana presidenta republiky pokládá si kancelář presidenta republiky za čest zváti
    </p>
    <p>
    </p>
    <l>
     pana
    </l>
    <l>
     Miloslava Rojka s chotí
    </l>
    <l>
     na čaj na Hradě Pražském
    </l>
    <l>
     ve čtvrtek dne 20. III. 1923 v 17 — 18.30 hod.
    </l>
    <l>
     Úbor: vycházkový.
    </l>
    <l>
     Přístup: II., auta  III. nádvoří.
    </l>
    <l>
     Odpověď:
    </l>
    <l>
     Kancelář presidenta republiky
    </l>
    <l>
     Praha IV., Hrad.
    </l>
    <l>
     Pozvánkou nutno se při vstupu vykázati.“
    </l>
    <l>
    </l>
    <p>
    </p>
    <p>
    </p>
    <p>
     A čítal znovu a znovu, a vyskočil rozjarený a zavýskol a priskočil k žene a vyobjímal
         ju, vzpierajúcu sa, nezbedne jásajúc. Otravná nálada posledných dní, ba mesiacov ako by
         bola kúzlom z neho spadla, taký bol ľahký, mladý, rozradostnený. Obliekol sa proti svojmu
         obyčaju rýchle a s chuťou sa naraňajkujúc počal sa prechodiť v slávnostne povznesenej
         nálade po izbe.
    </p>
    <p>
     Ako rapídne rýchle sa môže všetko zmeniť! Precitol predsa do odpornej otravy šedého,
         rozmrzelého rána, jaké následuje skoro vždy po veselo strávenom večere či noci, keď sa
         zmalátnelé telo nevie prebrať k životu, k dennej práci, a pocit rozladenia zaplašil navždy
         sladký sen, v ktorom nachodila duša, chystajúca sa k pokániu, hašiš zabudnutia. Pôjde do
         úradu u príduc domov bude sa vláčiť dva-tri dni po dome zamĺklý, zahanbený, vyhýbajúci sa
         žene i stretnutiu s jej vyčítavýma očima.
    </p>
    <p>
     A tu zrazu kúzlom zaviala v izbe nálada nová. A Miloslav Rojko cítil sa jako jarý
         dedinský mládenec v slunečnú letnú nedeľu ráno, obliekajúci sa do sviatočných šiat do
         kostola a tešiac sa na stretnutie s milou i na muziku večer, keď si zaspieva s druhami
         mladosti, vyzvŕta do vôle svoje potešenie.
    </p>
    <p>
     „Žena moja!“ radosť tisla sa von. „Recepcia u prezidenta! Vyznačenie!“
    </p>
    <p>
     Stiahla tvár do kysla:
    </p>
    <p>
     „Prosím ťa! Iní sú u neho trebárs každú chvíľu.“
    </p>
    <p>
     „Nech! Ale u nás to niečo znamená. Čo príde, uvidíš.“
    </p>
    <p>
     Zasmiala sa, rozveselená. „Čo príde? Nič nepríde. Vrátime sa z Hradu, preoblečieme a
         bude.“
    </p>
    <p>
     „Nechápavá ženská!“ pomyslel si Rojko. — Čaká na ňu radosť, šťastie, ale ona mu neverí.
         Netuší veliké možnosti, ktoré môžu vyplynúť z tak malichernej formality.
    </p>
    <p>
     Prečo ho vlastne na Hrad pozvali? Ako podriadeného úradníka? Ťažko. Ako
         národnohospodárského spisovateľa? To už skôr. Ale i tak si je ťažko predstaviť, že by si
         bol prezident povšimol jeho písačky.
    </p>
    <p>
     Musel ho niekto odporúčať, pochváliť. Aby tak sledovala jeho časopisecké úvahy sama
         prezidentova kancelária? Kto ho vie, či jednoho dňa nedostala redakcia „Bratislavského
         Denníka“ s najvyšších miest zdvorilý dotaz, kto je vlastne autorom článkov značených -mr-?
    </p>
    <p>
     A Miloslav Rojko kráčal po prvý raz do úradu, čo aj oneskorený, bez strachu a okúňania.
         Zasadol k písaciemu stolíku s blaženým pocitom svojej dôležitosti, opájajúc sa dráždivým
         kúzlom nastávajúceho rozhovoru s hlavou štátu.
    </p>
    <p>
     Bolo mu jasné: ide sa rozhodovať o jeho budúcnosti. Na Hrad ho volajú, toľko je isté, na
         dačie upozornenie, či už to bol minister financií, či minister obchodu, či prezidentská
         kancelária. A je zrejmé i to, že majú s ním plány. Lebo veď prečo by ho volali?! Že
         prezident volá k sebe vyslancov, poslancov, vodcov politických strán, univerzitných
         profesorov, to môže byť bezvýznamná spoločenská formalita, majúca vzbudiť zdanie, že hlava
         štátu je v kontakte s jeho poprednými osobnosťami.
    </p>
    <p>
     Ale v prípade jeho, v prípade bezvýznamného dosiaľ Miloslava Rojku ide o niečo iného. Má
         sa predstaviť predákom štátu, chcú ho poznať, aby mohli s ním správne dišponovať.
    </p>
    <p>
     Zatrpklý melancholik počal precítať k novému životu. Teda predsa! Osud sa naň pousmial,
         podáva mu ruku, aby sa vyškrabal trochu vyššie po spoločenskom rebríku.
    </p>
    <p>
     V úrade i cestou z neho domov neprestával myslieť na štvrtok, deň recepcie, i na
         pravdepodobné otázky, ktorých sa mu dostane.
    </p>
    <p>
     „Zaoberáte sa národnohospodárskymi problémy. Čo myslíte, jakými prostriedkami by sa dala
         u nás zmierniť terajšia hospodárska kríza?“
    </p>
    <p>
     A Rojko si počal v mysli vopred sostavovať presné odpovede: Vec je jasná. Primálo
         produkujeme a i z toho mála spotrebujeme primálo doma. V industrii neuskutočnili sme ešte
         taylorizmus na celej čiare. A predsa, iba ten nám umožní stupňovať výrobu a súčasne zlepšiť
         mzdy. A doma máme málo odbytu pre slabú kupnú silu roľníctva. Ako ju zvýšiť? Veľmi ľahko.
         Udomácniť všade najpokročilejšie výrobné metódy. Zaviesť stroje, umelé hnojivá, šľachtené
         osivo, moridlá, tam, kde ich dnes ešte nepoužívajú. Odvodniť urýchlene mokrade, zregulovať
         rieky, zmeliorovať lúky, pašienky. Kde vziať na to peniaze? Je ich doma dosť, ale sú
         thezaurované, stámiliony, miliardy. Ako ich vylákať zo slamníkov, punčoch, hrnčekov,
         uzlíkov? Vydať nové bankovky, ktoré ztratia každý rok 1 % hodnoty. Na pr. 100-korunová
         bankovka, vydaná 1. apríla 1923, platí 1. apríla 1924 už iba 99 Kč. To by síce snížilo
         debetný i kreditný úrokomer, ale nútilo by každého, aby svoj groš investoval.
    </p>
    <p>
     Čo len bude nasledovať po recepcii?! — lámal si Rojko hlavu, prechádzajúc sa cestou z
         úradu domov po parku a zahľadiac sa vše na kačky brázdiace zľahka hladinu rybníka. Či
         poplynie odteraz i jeho život ľahúčko, hladko jako po vode? Vlna života vynesie ho na
         povrch, na výslnie, kde bude môcť plne rozvinúť všetky svoje schopnosti, uplatniť svoje
         talenty. Čo príde? Chcú ho vymenovať za prednostu bankového úradu ministerstva financí v
         Bratislave, či v Košiciach? A či snáď chce sriadiť prezident, ak jej nemá, vo svojej
         kancelárii osobitnú národnohospodársku sekciu a poveriť ho jej vedením? Či ho chce získať
         niektoré ministerstvo? Alebo ho chcú vyslať na študijnú cestu do cudzozemska a poveriť ho
         po návrate ešte významnejšou funkciou? Neotvára sa mu takto v dohľadnej dobe vlastne skoro
         istá cesta do ministerského kresla?!
    </p>
    <p>
     Druhého dňa hľadel na svoj písací stôl v banke skoro s pocitom ľútosti. Rozlúčime sa,
         stolík môj, rozlúčime! Darmo je, musí to byť. Kto ťa po mne zdedí, kto sa bude s vami
         maznať, zásuvôčky, čie prsty budú po vás lietať, lesklé klávesíky „Remington Standardu?!“ —
         zachvacovala ho melancholia nastávajúcej rozlúčky.
    </p>
    <p>
     A čo, ak si prezident s ním zapolitizuje? Ak si vyžiada od neho, Slováka, mienku o
         slovenskom probléme?! Alebo vyzkúša jeho filozofické základy a zabočí na pole filozofie,
         aby zvedel, čo je vlastne v ňom?! Čím zaimponuje osvedčenému starému eklektikovi?
    </p>
    <p>
     Miloslav Rojko počal pilne analyzovať svoje filozofické náhľady. Ba vlastne počal si ich
         iba len konštruovať.
    </p>
    <p>
     Ako sa díva on, Miloslav Rojko, na Boha, na svet, na ľudí?
    </p>
    <p>
     Čo je vlastne svet, vesmír, priestor, čas? Zdanie, púhe zdanie. Prečo sa pre nás nekrúti
         zem, ale slnce? Prečo vieme obsiahnuť tak nicotný zlomok vesmíru svojimi smysly a skoro
         celý zostáva nám, dedičom mnohotisícročnej civilizácie, neznámy, neprístupný, utajený?! Čo
         sú hranice poznania, kde začína intuícia?!
    </p>
    <p>
     Bľadý melancholik sa zamýšľal či pri písaní obchodných listov v banke, či doma
         prezerajúc kriticky svoju garderobu a znalecky posudzujúc ženine interesantné postoje pred
         zrkadlom. Áno, modré vychádzkové šaty. Nebudú prikrátké? Naskrze nie. Prezident je nie
         žiaden zpiatočník, aby nezniesol trochu modernosti. Naopak. Čo mu má ona odpovedať? Smiešna
         otázka. Predovšetkým nevedno, či ju vôbec osloví. A jestli aj, vymenia si iba pár
         bezvýznamných viet. Môže sa ťa na pr. spýtať, či vidíš vymoženosť vo volebnom práve žien.
         Čo by si si priala vniesť do politiky? Povieš: viac jemnosti a zásadovosti, a máš to.
    </p>
    <p>
     Malicherné ženské starosti! Ako by bola zvaná na Hrad sama za seba a nie jako jeho
         prívesok. Ale o čom bude hovoriť s prezidentem on?
    </p>
    <p>
     Čo, ak sa ukáže byť rovnocenným partnerom filozofa?! Čo, ak mu tak zaimponuje, že sa už
         nevráti do banky ani na hodinu?
    </p>
    <p>
     Áno, filozofický systém! S ním sa musí predstaviť a vyložiť ho s imponujúcou istotou a
         presvedčivosťou. Musí, musí okúzliť hlavu štátu železnou logikou svojich viet.
    </p>
    <p>
     Čo je hýbadlom, prapríčinou vesmíru? Šedivobradý Boh Otec, skláňajúci sa v hmlistom
         závoji k nebotyčným sňahovým končiarom velehôr a k velebne vlniacim sa morským hladinám? Či
         kľukatá ohnivá čiara blesku, dotýkajúca sa v tom istom okamžiku dvoch pólov od seba na
         tisíce kilometrov vzdialených, ožiarujúca kúzelným jasom ohromná priestranstvá, aby ich v
         nasledujúcom okamžiku pohltila čierna tma, vševládna sila elektriny, regulujúca atmosféru,
         zúrodňujúca mŕtvu zemskú prsť, drtiaca hravo ozrutné skalné bralá, vŕtajúca zemské útroby,
         otáčajúca hravo jedným vrzom miliónové armády fabrických kolies a kolečiek a produkujúca
         tisícoroké priemyselné výrobky nášho storočia?!
    </p>
    <p>
     A čo je človek? Podnož, otrocký nástroj tvorčej prasily, či jej najdokonalejší výtvor,
         skvelé stelesnenie jej samej, ba ona sama, povolaná riadiť svet zázračnou mohutnosťou
         svojej veliacej myšlienky?!
    </p>
    <p>
     Bankový korešpondent, ubolený ešte pred pár dňami svojím osudom, stúpal odrazu stále
         vyššie vo svojich predstavách, vzlietal do oblačných výšok na perutiach svodných nádejí.
         Áno, rozhodná chvíľa nájde ho na výške, na pevnom myšlienkovom podklade. Cítil, že
         nadchádza mu pravá chvíľa, v ktorej sa bude môcť objaviť svetu v plnom rozmachu svojho
         ducha. Kde ste a kde len ešte zaostanete za ním blahosklonní ministri, prázdni, sebavedomí
         poslanci a ulízaní, frázovití direktorkovia, šablonovití, bezduchí župančíci, namyslení
         horenosovia, uveličení nad úlohou, ktorú hráte v plochej, podlízavej spoločnosti?! Onemiete
         úžasom, tlčhubovia, nafúkaní bucharoni! Zbľadnete od závisti, sekantní, do seba zamilovaní
         direktorskí tyránkovia a tekvicové hlavy prokuristické! A prestaneš sa so mnou hrdlovať o
         mizerných štyristo korún mesačného honoráru, ty, bohorovný vydavateľský hlupák!
    </p>
    <p>
     Miloslavom Rojkom zalomcovaly zbytky žiaľu, sklamania, horknúce už od rokov na samom dne
         jeho duše, a meniace sa pomaly v jed, žíravinu, rozleptávajúcu celú jeho bytnosť a
         doháňajúcu ho k bezmocným výbuchom odporu a odboja proti všetkým, ku ktorým zachoval sa
         osud štedrejšie.
    </p>
    <p>
     Videl pred sebou, jako pred rokmi, tetu, ktorá ich prišla navštíviť do Prahy, tetu,
         ktorá ho jako decko neraz kolísala a varovala, zahrnujúc ho nežnosťami. Tá chorľavá drahá
         teta s prešedivelými vlasmi a s výrazom nemoce i melancholie životnej jasene v planúcich
         čiernych očiach, podišla k nemu tak prudko jako k vlastnému decku, že nevdojak rozovrel
         ramená a pritisol ju k sebe v objatí. A teta, sotva si sadla, ba azda ešte stojac
         rozplakala sa nad ním, že mu až srdce stískalo, a ozvala sa tichými, pomalými slovy,
         zaliatymi horúcim bôľom:
    </p>
    <p>
     „Milo môj, dieťa moje drahé! Tak mi ťa je ľúto, že tu v Prahe živoríš! Všetko sa to u
         nás dvíha, tlačí do predku. Ministerstvá, županstvá, direktorstvá, referentstvá si
         porozoberali, príjmov si narobili, fabrík, veľkoobchodov nazakladali a vopchali sa do
         správ. Vozia sa na autách, letujú po kúpeľoch. A ty, chudáčik môj, pracovitý, talentovaný
         sa morduješ v banke, zle platený, zabudnutý!“ — a rozcítená, rozžialená teta skropila mu
         slzami ustarostenú, ubolenú hlavu.
    </p>
    <p>
     A hrdlo zaliala mu horkosť, keď sa vše zamyslel nad tým, čo sa v slovenskej spoločnosti
         od prevratu odohralo. Pusipajtáši sa delili o úrady a zahrnuli všemožnými výhodami toho, čo
         im, kým živorili hmotne, dlhé roky zmenky žiroval. Do Prahy slietali sa so všetkých strán,
         jako hladní vrabci na zrno, a pasovali sa na poslancov, dotierací samozvanci, hodiac sa na
         krk národu prv, než sa mohol spamätať z revolučných zmätkov.
    </p>
    <p>
     A chodia sem, do Prahy, a on, odstrčený, zabudnutý, stretá ich po Príkopoch, Václavskom
         námestí, po snemovných kuloároch a kaviarniach, vyžraných bruchopasníkov s panovitými
         pohľadmi alebo bezstarostnými úsmevmi na bezduchých kočišských tvárach. Vyliezajú z
         elegantných aut s aktovkami pod pazuchou intervenovať po ministerstvách a v Pozemkovom
         úrade majitelia výnosných advokátskych kancelárií, zahrávajúci si na arcivlastencov a
         bijúci sa s elánom trebárs za protislovenské záujmy maďarských feudálov a židovských
         koristníkov, len keď to hodne vynesie. Odpovedajú nedbale na jeho pozdrav. Iba niektorý,
         „demokratickejšie“ založený uponíži sa k nemu vše na pár slov a rozpomenie sa milostive:
    </p>
    <p>
     „Ach, pán Rojko! Čo vy tu robíte, človeče?“
    </p>
    <p>
     Roja sa ako v máji chrústi vodcovia politických strán, nastávajúci vykupitelia biedneho
         ľudu, zaplavujú dediny a pripravujú o kľud mestá prázdni darmovravovia, z ktorých nejeden
         až do predvčerajška opovrhoval z hlbín duše tým sprostým ľudom alebo pracoval horlive proti
         jeho národným záujmom.
    </p>
    <p>
     Rodí sa nová slovenská šľachta. Šľachta úradnícka a politická. Synovia otcov, ktorí ešte
         horko-ťažko sháňali po súsedoch pár grošlí, aby mohli, predbehnúc iných, frnknúť do Prahy a
         dať si tam ušiť žaket a robiť slovenskú politiku, áno, synovia týchto otcov vyrastajú už v
         blahobyte a rozkoši, behajú po celej Európe, majúc doma panstvá alebo ašpirujúc na vysoké
         úrady.
    </p>
    <p>
     Čo mu to hovoril starší Slovák — ruský legionár?
    </p>
    <p>
     „Na môj’ veru, moc sa tu, ľudia, u nás zmenilo. Predtým sme sa sišli traja a už sme sa
         radili, čo by sa dalo robiť pre národ, ako budiť, agitovať. Teraz, koho len potkáš, každý
         behá za svojimi osobnými vecmi, sháňa „komisie“. Idem do tej Bratislavy, že azda tam trochu
         pookrejem medzi našimi. Žiadalo sa mi vidieť starých známych, veď si s každým druhým
         tykám.“
    </p>
    <p>
     „Ale som tam nebárs pookrial. Tykať ešte, tykajú človeku, ale starému kamarátstvu
         koniec. Znivočily ho tie roky, či moja chudoba, alebo kariera, čo urobili priatelia. — Ako
         sa máš? — spytujú sa, a vedia dobre, že nie tak ako oni —, človek grošom smrdí. Sú
         zdvorilí, vľúdni, ale odmeraní, rezervovaní vo svojej povýšenosti. Už je to nie priateľská
         schôdzka, ale ťa „prijímajú“ jako stránku a či ti udeľujú „audienciu“, chachacha! Tak si
         vyšiel na psí tridsiatok, ty, ktorý si trpel a strádal, kým si páni miesta delili.“ —
    </p>
    <p>
     Keď druhého dňa zavolal direktor Rojku predo dvanástou do svojej kancelárie a vracajúc
         mu tri dopisy počal mu dohovárať, že nedáva pozor na smysel toho, čo píše, ba nerešpektuje
         všade ani obvyklú zovňajšiu formu, podíval sa nastávajúci prezidentov hosť na ulízaného
         elegána skoro opovržlive. — Len huď svoje, ty bezduchý verkeľ, — pomyslel si, — huď, čo do
         teba vtrepaly iné bezduché ľudské stroje, nadávajúce si vzájomne do „odborníkov“. Beztak si
         určený k tomu, aby si svoj život doverkľoval medzi touto duchamornou úžerníckou
         terminologiou, z ktorej razí na desať krokov odporný kramársky suchopar štylistickej
         vycivenosti. Ty ma chceš rozladiť, červiaku, rýpajúci sa po celý život v hmote, mňa,
         kráčajúceho istým, pružným krokom k vyšším métam svetového rozhľadu a všeľudského významu?!
         — odnášal pohodené listy s povýšenou ľahostajnosťou, pociťujúc v tejto chvíli, jakoby
         ovanutý veľkoleposťou zjavenia, sladkojasne, že prerástol už dávno tieto nevľúdne úzke
         štyri steny tiesnivej bankovej klietky.
    </p>
    <p>
     Tvoje prenáramné sebavedomie, namyslený direktore, spľasne! Budeš sa raz hanbiť, že si
         sekíroval jako učiteľ žiaka slávneho mysliteľa, ty trpaslíči modzog s pár fádnymi šablónami
         v plesnivých duchamorných priehradkách! Príde čas, že sa budeš dobíjať k audiencii k svojmu
         bývalému podriadencovi a budeš žobrať pokorne o pár drobtov jeho myšlienkových pokladov,
         aplikovaných na vaše kramárske remeslo. A za živa budete osadzovať pamätnou doskou pyšné
         priečelie bankového paláca, aby ste sa pýšili so svojím bývalým úradníkom, že urobil
         pobytom v nich známymi obškúrné kúty vášho poloúžerníckeho podniku. —
    </p>
    <p>
     Bľadý melancholik sa zamyslel, kráčajúc domov zamĺklym parkom, nad svojím životom. Na
         rybníku, čo sa leskol jako smaragd, norily sa pod hladinu kropené, hnedé divé kačky,
         inokedy tak pyšné na svoju ozdobu z krásnych zelenomodrých pier, hľadajúc akoby úkryt pred
         surovým severákom, čo doľahol na útlé štihlé brezy a košaté gaštany, ohýbajúc ich a
         vyludzujúc im z vetví a pňov bôľnohnevnú melodiu výhražky a vzdoru. Áno, napodliehal som sa
         ti mohutný vetre osudu, napodliehal som sa ti dosť! — počaly sa v Rojkovej hrudi ozývať
         odvážné tóny revolty. — Odteraz ti chcem čeliť, tvárou v tvár, oflinkovať ťa pochodujúc
         smelo proti tebe, brázdiac, lámajúc ťa šľahaný, srážaný, ale nezdolaný! —
    </p>
    <p>
     Hej, ty zžieravá tragika života zaznávaného filozofa! Sedematridsať liet, plných omylov,
         sklamania a pokorenia muselo uplynúť, kým počal poznávať sám seba. A macošský osud dovolil
         ho strkať do storakých štverní, chomútov, jariem, zubadiel, šablonovitých priehrádok, jeho,
         originálneho mysliteľa, vyhranenú osobnosť, ktorá sa búri a vzpúdza každým svojím nervom
         proti stupídnym sústavám otrockých spoločenských predpisov, tradícií a zvykov. —
    </p>
    <p>
     Prečo ho otĺkali už ako útle dieťa kamaráti, keď chcel smelou rukou siahnuť do plechom
         zakrytej jamky ich pieskovej hrady a odhaliť tajomstvo ich „pokladu“?! A prečo ho surove
         zatratil vlastný otec, keď sa rozbehol zelenou pestrokvetou vonnou májovou lučinou proti
         slnku, preskakujúc v mladistvom lete jarky a jásajúc v ústrety šedým kopcom a čiernozeleným
         horám?! A prečo ho zavrel do tônistej, chladnej izby a dal ho kľačať do kúta za čiernu
         škriňu, kam nedolietol za ním hrejivý dúhový slnečný papršlek a kde pociťoval so
         zdrevenelými koleny ozajstné muky, začujúc vše nezbedný výkrik chlapcov, lobdujúcich sa na
         súke, a kde i so zažmúrenýma očima musel vidieť chvíľami aspoň v mysli všetku tú lúčnu
         nádheru s bielymi králikmi, hnedými a bľadolilavými skorocelmi, zeleným vlčím mliekom a
         pestrokrýdlimi motýľmi vznášajúcimi sa ľahúčko s kvetu na kvet?! Ach, prečo už vtedy,
         mladučké dieťa, tak trpel, prečo sa mu plnilo útle srdce horkosťou a náruživými výbuchmi
         bezmocnej nenávisti?! Prečo si vše prial vo svojom mučivom izbennom väzení zomrieť, len aby
         boli potrestaní jeho trýznitelia, zočiac na podlahe v kúte u škrine malú, chladnú mŕtvolku
         s opuchlými zdrevenelými kolienkami?! Prečo ľutoval, že nemá so sebou škatuľku zápaliek,
         aby zhorely kúty, ktoré ho väznia, trápia hladom a plnia mu ústa blenom horkosti v
         najnádhernejší sviatok jara, keď srdce jeho piští za životom, slncom, kvetmi a detskými
         hrami na bujnej voňavej lučine?!
    </p>
    <p>
     A prečo bol neskôr odsúdený k tomu, aby sa bál, zbabele utekal pred vrstovníkom zo
         súsedstva, ktorý ho desil, naháňal, buchnátoval, trebárs bol proti nemu, Milovi, púhy
         zákrsok, nedochúdča?! Prečo nemohol mať nezkalený pôžitok ani z horúceho júlového
         odpoludnia, keď prastarý inštinkt viedol ho s inými zomdlenými ľudskými tvorami popri
         bodavých ďatelinových stŕniskách a okolo bielomodrých a ružových šíkoch maku,
         pripomínajúcich krotké, čudné ženy v nedbalkách, ta na širokú lučinu a haditým chodníkom,
         vinúcim sa pomedzi zádumčivé tônisté vŕby ku sviežim vlnkám piesčitej zelenavokalnej rieky.
         I tam zjavil sa zrazu neprajník, tvor silnejší, trebárs iba smelosťou, v podobe pehavého
         chlapca, ktorý si bleskurýchle odpásal remeň a hnal ho, rozrážajúceho si nohy o ostré
         kamienky a tŕnie, preč od chladivého, svodne si nôtiaceho osviežujúceho živlu, za ktorým
         tak prahol od rána, ba vlastne ešte od lanska.
    </p>
    <p>
     A ďalšie roky života: samé krivdy, samé znásilňovanie. Nikdy nezabudne na výprask, ktorý
         nasledoval po celodennom výlete, keď sa zatúlal s kamarátmi za humná a hore kvetnatou
         medzou na vršok. Tam ich očakávalo množstvo zázrakov: pramienky vytekajúce z vŕšku, tečúce
         v podobe kryštálovo čistých jarčekov dolu svahom do hlbokého, kalného jarku, v ktorom mu
         kamaráti ukazovali maličkých škorpiónov, dávajúcich sa unášať lenivým prúdom, i „živé
         vlasy“, hýbajúce sa vo vode tajomne, s druhým koncom skrytým hlboko pod hladinou či
         vyrastajúce z brehu. Tam odvážili sa konečne velikého „činu“: zapchali hlinou, ktorej
         nahrabali prstami, otvor drenážovej trúbky, čo chŕlila ešte pred chvíľkou mohutným prúdom
         vodu, a užasli, keď mohutný, neskrotený element prerazil a vychŕlil čosi-kamsi hravo ich
         čerstvý špunt. A tam pod vysokým štíhlym topoľom prebudily sa v nich aj prvé nimrodie pudy,
         keď šiel z ruky do ruky maličký gumový prak či „gumipuška“, z ktorej „strieľali“ (skalkami
         na chriaštľov, učupených v horných konároch stromu. Tu naraz zasiahnutý vražednou skalkou
         odpadol podlhovastý úzky vták so zkrvavenou hlavičkou do vysokej zelenej trávy, a chlapci
         pocítili po prvý raz v živote tajomný úžas, ktorým ich ovial čudesný majestát smrti.
    </p>
    <p>
     Prečo nesmel pokračovať v týchto dobrodružných výletoch?! Prečo ho zaháňala tvrdá
         neľútostná ruka znovu a znovu na pustý, úzky, ohradený dvor alebo medzi fádne štyri steny?!
         Akým právom zlomili v ňom vôľu vnikať pudove rovnou cestou do tajomných krás prírody?!
    </p>
    <p>
     Prečo nútili ho v škole písať šikmo, keď sa jeho ruka tak priečila všetkým nekolmým
         ťahom! Dávali mu kresliť nudné ornamenty podľa zažlklých predlôh, keď by bol kreslil
         najradšej idylické scenerie zo dvora, krotkú hydinu a Dunča naťahujúceho sa lenivo na
         pazderí pred búdou alebo dramatické výjavy z divokých bojov žandárov a zbojníkov, na
         ktorých sa hrával po škole s kamarátmi. Ako to prišlo, že tonie už druhé desaťročie v
         suchopare číslic a do omrzenia znovu a znovu otrepávaných kramárskych fráz, dávajúc
         úzkostlive pozor na okraje dopisov a kefujúc zašpinené litery stroja, miesto aby písal
         básne v próze a sostavoval aforizmy životnej múdrosti, vzdialený predsudkov, prostý
         malicherných povinností a neobmedzovaný ničím vo voľnom lete svojho hrdého ducha?!
    </p>
    <p>
     Prečo sa hrbil, podkladal, ustupoval, prispôsobňoval po sedematridsať liet každému
         ozembuchovi, ktorého mu náhoda zavalila do cesty?! Prečo si dával strihať krýdla, putnať sa
         odpornými lžami tak zvaných denných povinností, komandovaný blbci, nad ktorých
         duchaprázdnymi žvastmi sa mu každý deň desať razy žalúdok obracal?
    </p>
    <p>
     Prečo sa nevzbúril proti ujarmovaniu, znásilňovaniu?! Prečo nedospel k viere v samého
         seba?! A či bolo treba práve toho dlhoročného živorenia, aby dozrel, prehĺbil sa,
         premyslel, precítil, krvou vlastného srda vykropil všetky priepasti, nižiny ľudského osudu
         a vyzbrojený múdrosťou, vykúpenou trpkými životnými zkúsenosťami počal jednoho dňa tým
         istejšie s nezadržiteľnou rýchlosťou kráčať k svetelným výšinám?!
    </p>
    <p>
    </p>
   </div>
   <div type="chapter">
    <head>
     III.
    </head>
    <p>
    </p>
    <p>
    </p>
    <p>
     A zapadnúc medzi štyri pestré steny svojho útulného domova, odpovedal Miloslav Rojko
         roztržite, jako v polosne na nežné otázky svojej ženy, jedol, nie súc si toho vôbec vedomý,
         díval sa miesto na ňu a k zrkadlu von oblokom k tmavomodrej nebeskej báni, na ktorej
         počínaly žiariť jedna za druhou nehybné a trblietavé, žltkavé a zelenavé ligotavé hviezdy.
    </p>
    <p>
     Márne pritmolila sa k nemu štyriročná modrooká dcérka, pletúc sa mu medzi nohy, tešiaca
         sa, že si na jednej z nich ako inokedy veselo porajtuje, remzajúc staré milé verše:
    </p>
    <p>
    </p>
    <l>
     „Cigorigo kapsa
    </l>
    <l>
     kúpil koňa za psa.“
    </l>
    <l>
    </l>
    <p>
    </p>
    <p>
     Sklamané dieťa, nenachodiac u zadumaného rodiča porozumenia, vytmolilo sa k hračkám do
         druhej izby.
    </p>
    <p>
     A Miloslav Rojko zahľadel sa nerušený na nebeskú báň. Čo je to? Vzdušný prelud? Či pevný
         firmament v nadhviezdnych výšinách, oceľová hradba, o ktorú sa triešti náš vzlet, naše
         poznanie i odveká zvedavosť nutkajúca nás prenikať nové a nové taje vesmíru? Za hviezdnym
         oceľovým firmamentom pnie sa v majestátnom oblúku iste firmament ďalší, väčší, možno
         nádhernejší, za ním tretí… desiaty… tisíci…
    </p>
    <p>
     Nie oblúk, ani kopulovitá báň, ale ohromná guľa, obklopujúca našu zem so všetkých strán,
         jej odraz, tieň, či gigantická škrupina, skrývajúca v sebe miniatúrne jadierka, zrnko: náš
         globus.
    </p>
    <p>
     A čo je vesmír? Ohromná mydlová bublina, vyplňujúca a obsahujúca veškerenstvo, roztočená
         do vírivého pohybu, ustavične sa splošťujúca, rozširujúca i smršťujúca, žiariaca všetkými
         nádhernými barvami dúhy, otáčajúca sa okolo svojej osi a rútiaca sa závratnou rýchlosťou
         napred či nazad, stúpajúca či klesajúca, lebo veď vo vesmírnom pomere je to všetko jedno. A
         v tejto ohromnej mydlovej bubline víri množstvo bublín menších, každá z nich má nespočetné
         tucty medzistien vo všetkých možných smeroch. V tejto mydlovej bubline všetko víri, všetko
         sa neustále mení, vynorujú sa nové a nové plochy, medzisteny ihrajúce sviežimi dúhovými
         barvami svojej mladosti, kdežto iné ustavične zanikajú: všetko sa zväčšuje a zmenšuje,
         otáča sa vo vírivom pohybe či chveje sa a trblieta jako za slnečného letného dňa, ovievaná
         ľahkým vánkom, ligotavá kvapka rosy, javiac sa pre nekonečne malý zlomok sekundy v kľude,
         bez pohybu a nepostrehnuteľná v nekonečnej prudkosti svojho divokého reju na určité
         vzdialenosti.
    </p>
    <p>
     My ľudia nezahliadneme z tohoto gigantického vesmírneho divadla naraz nič viac než úzky
         kruh na zemguli, ktorý obsiahne naše voľné alebo sklom ozbrojené oko, a nepatrný zlomok
         báne nad týmto okruhom. Ale neznáme ani tento nepatrný, úzučký okruh a nezachycujeme
         svojimi mdlými smysly ani približne úhrn dejov odohrávajúcich sa na ňom. Lebo veď dívame sa
         naň uprene iba od jednoho žmurknutia svojho oka do žmurknutia druhého. Čo sa však odohráva
         v okamžiku žmurknutia, zostáva nám navždy utajené. A tak nevieme ani, či sme zostali na tom
         istom okruhu i v okamžiku následujúcom po žmurknutí, a či sme sa neocitli na inom okruhu,
         inej medzistene, rútiac sa nezadržateľne, ba so šialene zimnyčným chvatom na miesto, na
         okruh dojmov, ktoré budú označené naším žmurknutím posledným.
    </p>
    <p>
     Čo je Boh? Prapríčina, prapôvodca všetkého? Centrum vírive roztočenej kozmickej
         velegule? Stvoriteľ, udržovateľ či jakýsi centrálny riaditeľ kozmu? Osoba či sila? Čo je
         jeho podstatou? Oheň či para? Radium či elektrina? A či je vtelený vo všetky tieto prvky,
         živly a sily, súc vlastnou ich podstatou, a prejavuje sa raz životodarným teplým papršlekom
         slnečným, ktorého mystickou silou klíči útle zrno a vyrastá v zelené klasovité obilné
         steblo, inokedy zase ohromnými elektrickými výbojmi za ohlušujúceho hromobitia a prúdenia
         prudkej oblačnej vlahy, kropiacej vyprahlú zemskú kôru?
    </p>
    <p>
     Existuje osobný Boh? A či je pošetilosťou chcieť formovať dľa našej úbohej ľudskej
         podoby večnú, nekonečnú, vševládnu Prasilu, ktorou svety vznikajú a trvajú? Prečo by
         nemohol byť osobou s rozumom, citom a vôľou oslepujúci elektrický blesk, rozpävší sa v tú
         istú sekundu od pólu k pólu, od planéty k planéte?! Preto, že sa nejaví osobnosťou snáď
         niektorému mäknúcemu alebo dosiaľ nedotvrdnuvšiemu ľudskému modzgu? Aký je rozpor medzi
         tým, či označíme prapríčinu bytia Bohom Stvoriteľom, prasilou či prírodou? Nie je Boh v
         podstate stejný, či sa javí divochom alebo antickým Grékom v hrome, Peršanom v ohni,
         starozákonníkom v podobe prísneho karateľa-sudcu, neúprosného mstiteľa previnení spáchaných
         nami osobne a či snáď iba našimi predky, či privržencom Novej smluvy v blažive usmievavej
         tvári milosrdného Spasiteľa, vykupujúceho nešťastné ľudské deti svojimi bolesťami smrti? A
         nie sú tedy rôzne tieto formy, v akých je vzývaný, púhymi rôznymi prívlastkami Večného,
         Nekonečného, Všemohúceho, Vševedúceho, Hromovládcu, Zatratiteľa i Zachraniteľa?!
    </p>
    <p>
     A kde sídli tento Najvyšší, Dokonalý? V kalíšku kvetu, z ktorého sa rodia nové životy, v
         perle rosy, osviežujúcej na smrť zomdlené stebielko trávy, či v hrudi, vo vlastnej hrudi
         jeho, Miloslava Rojku, osvieteného duchom poznania a chystajúceho sa odhaliť svetu veliké
         hrivny, ktoré v jeho duši shromaždila jako poklady v útrobách zeme Prozreteľnosť?!
    </p>
    <p>
     „Som azda odleskom božstva?!“ osmeľoval sa nastávajúci prorok-filozof k myšlienkam
         odvážnejším — „Či jeho stelesnenie? Nestávam sa podobnejším centrumu večnej prasily, jemu
         bližším, s ním totožnejším, každou novou myšlienkou, ktorou prenikám vesmír a odhalujem
         jeho tajomné záhady?!“
    </p>
    <p>
     — — —
    </p>
    <p>
     K zadumanému filozofovi pristúpila žena, bľadá, ustarostená.
    </p>
    <p>
     „Neideš, muž môj drahý, spať? Už je čas. Jedenásta odbila.“
    </p>
    <p>
     Pohľad mysliteľa skĺzol na okamžik s hviezdnej oblohy na malú, utrápenú ženu. Skĺzol a
         razom zkamenel vo výčitku.
    </p>
    <p>
     „Čo ma vyrušuješ?“
    </p>
    <p>
     „Treba ti, moje zlato, odpočinku. Máš zajtra úrad.“
    </p>
    <p>
     „Čo by som šiel spať práve teraz, keď mám najkrajšie myšlienky, najviac pokoja?!“
         odbíjal mrzute a nešetrne biednu pozemšťanku, neschopnú nasledovať ho do opojne závratnej
         výšky jeho hviezdnych snov.
    </p>
    <p>
     „Choď spať!“ osopil sa na ňu, vidiac, že sa nehýbe s miesta, na ktorom akoby bola
         zkamenela vo velebný symbol nežnej starostlivosti, bdelej ochrany.
    </p>
    <p>
     „Ľahni si, srdiečko!“ znežnel na okamih. „Ja si ešte niečo napíšem,“ chlácholil ju
         mierne.
    </p>
    <p>
     Odchádzala s trblietavou iskrou priduseného citu i utajenej obavy v oku.
    </p>
    <p>
     — — —
    </p>
    <p>
     A budovateľ nového filozofického systému vracal sa mohutným letom svojej fantázie ta hor
         do nadhviezdnych výšin, zachytávajúc zavše ceruzou na papier aspoň stupne, stanice a
         zastávky svojich letov. Hlboký mier, sladká harmonia suverénnej istoty a povznesenosti
         plnila jeho dušu. Keby bol maliarom, chcel by zachytiť barevným štetcom jedinečnú pózu
         rodiaceho sa filozofa, nie, — geniálneho spoluriaditeľa svetov, hľadiaceho na usínajúce a
         spiace veľmesto a pripraveného k závratným hviezdnym letom vo chvíli, keď klesá zomdlený do
         postele slabý ľudský hmyz. Áno, zvečniť ten velebný postoj proroka, bdiaceho za mdlé ľudské
         plemä, chrániaceho ho a formujúceho svojou neumdlievajúcou mysľou a titansky mocnou vôlou
         jeho budúcnosť. A byť tak básnikom, zaspieval by mohutný hymnus na posvätnú chvíľu, v
         ktorej rodí sa nový prorok, hotoviaci sa vychŕliť do nekonečných vesmírnych priestorov
         svoje slovo: mysticky zázračné sady nového evanjelia.
    </p>
    <p>
     Svit rannej zory zastihol mysliteľa nad stolom, skloneného hlavou v driemotách nad
         skupinami veľkých markantných litier, tančiacich jako hviezdy rodiace sa z chaotickej
         mlhoviny, v kratučkých a dlhých, stúpajúcich i klesajúcich riadkoch hladkého bieleho
         papieru i ponad ne.
    </p>
    <p>
    </p>
   </div>
   <div type="chapter">
    <head>
     IV.
    </head>
    <p>
    </p>
    <p>
    </p>
    <p>
     V banke klepal obchodné dopisy s akousi zvláštnou horlivosťou posledku. Treba si dať
         záležať. Veď o pár mesiacov alebo rokov môže byť každý z týchto bezvýznamných, šnôrami
         fijalových perál-litier, šablonovitých viet posiatych papierov — môže byť relikviou, ktorú
         si budú predchytávať muzeá, sbieratelia i široké massy obecenstva, precitlé k vyššej
         duchovnej úrovni.
    </p>
    <p>
     Zpoza svojho lesklého stroja, chŕliaceho zo seba dlhý hárok papieru pozeral
         blahosklonne, ba skoro útrpne na obvyklý kancelársky ruch, čo sa odohrával okolo neho: na
         mladého, vysmiateho červenolíceho zavalitého praktikanta, rozoberajúceho s dvoma mladými
         úradnicami najnovšie športové udalosti, na prokuristu s plešivou, špicatou vážnou hlavou,
         rozdávajúceho úradníkom prácu, nútiac sa do vážneho postoja a tvár do dôstojného výrazu,
         trebárs by tej pružnej ako z gumy postave a šibalským očiam i zvučnému teplému hlasu bola o
         moc lepšie pristala úloha kabaretného herca; na dlhého, štihlého riaditeľa, ulízaného
         kocúra, vznášajúceho sa ľahkým pružným krokom z kancelárie do kancelárie, tichého a
         všadeprítomného a vidiaceho, jako sa v banke všeobecne hovorilo, i výjavy, ku ktorým bol
         chrbtom obrátený, mračiaceho sa pri čítaní pošty i vítajúceho s úsmevom hrmotne dôležitých
         cenzorov: velikého tučného fabrikanta sa žiariacou červenou lesklou tvárou, nosatého
         verejného notára so zlatovrúbeným cvikrom na orličom nose, zpod ktorého žmurkaly sliedivé
         líščie očká, obstarožného to labužníka so zsínalými gambami, i mladého temperamentného
         poslanca s energickým pozorom plným sebadôvery, ktorého teplý zvučný hlas vniesol do
         všedného šedého bankového ovzdušia kus slnečného jasu a kamarátskej miloty. —
    </p>
    <p>
     Korešpondentovi, klepajúcemu horlive na stroji, bolo v tú chvíľu okolo srdca tak divne.
         Tak zvláštné pocity hýbaly dnes v tej rozbúrenej hrudi. Strmo stúpajúca krivka životnej
         dráhy vytrhne ho, dumavého Miloslava Rojku čoskoro z týchto priestorov, dýšucich zavše
         nesporne jakýmsi milým kúzlom intimity. Dosavádny zamĺkly, podceňovaný úradník vyšinie sa
         zrazu, neočakávane do vyšších společenských sfér, stane sa slávnym, meno jeho bude sa
         ozývať v salónoch, kluboch i bude sa hrdo promenovať po vysokých stĺpcoch žurnálov a po
         vkusných, moderne grafických barevných obálkach sväzkov básní v próze a filozofických
         traktátov, rozvešaných po sklených dverách kníhkupeckých krámov, ktoré budú práve nimi
         zmenené jakoby kúzlom vo svätyne vyššieho poznania.
    </p>
    <p>
     Tak velebne ticho, zovňajšiemu svetu nezbadateľne rodí sa nový, veliký deň, deň jeho,
         nového, geniálneho filozofa, neznámeho dnes a zajtra snáď plniaceho mohutným zvukom svojho
         mena, vehlasu celú republiku, ba všetek vzdelaný svet. V niektorý z najbližších dňov
         zavezie ho električka alebo tuctová autodrožka so ženou do hradných výšin k hlave štátu,
         aby už viac neuzrel tieto zafajčené, gumou, papierom a barevnou stužkou písacích strojov
         čpiace javisko malicherných kramárskych výpočtov, povznášajúcich sa iba raz za dlhý čas k
         úrovni chytráckych špekulácií, ktorými pri všetkej ich opatrníckosti vibruje elán odvážneho
         rizika, mladícka ľahkomyseľnosť hazardovania.
    </p>
    <p>
     Tak nezadržiteľne blíži sa prudké preskupenie, prehodnotenie dosavádnych hodnôt. Na
         fádnom, zovšednelom horizonte verejného záujmu zaskvie sa jeho meno jako nádherne žiariaca
         kométa, uvádzajúca jedných do vytŕženia a plašiaca iných svojím hrúzokrásnym majestátom.
    </p>
    <p>
     Nepotrvá to dlho a odohrávať sa budú scény skoro tragikomické: namyslení ulízaní
         direktori budú sa úctive doprosovať audiencie u nového velikána, prezidentovho radcu a
         dôverníka, Miloslava Rojku! Zpupní poslanci, vysielajúci strely svojich rečníckych útokov
         na všetky strany sveta, budú devotne loviť jeho priazeň. A nafúkaní členovia bankovej
         správy budú sa pred ním plaziť, žobrúc o milostivé dovolenie, aby smeli robiť reklamu
         svojmu úžerníckemu podniku pamätnou doskou:
    </p>
    <p>
    </p>
    <l>
     V tejto budove pracoval
    </l>
    <l>
     v rokoch 1919 — 1925
    </l>
    <l>
     ako úradník banky
    </l>
    <l>
     náš slávny rodák,
    </l>
    <l>
     vehlasný slovenský
    </l>
    <l>
     mysliteľ
    </l>
    <l>
     MILOSLAV ROJKO.
    </l>
    <l>
    </l>
    <p>
    </p>
    <p>
     Áno, koriť sa mu budú a lichotiť mu, velebiť ho a šíriť slávu jeho mena tí, čo sa
         vypínali dlhé roky zpupne nad neho, mentorovali ho a kritizovali, ztrpčovali mu hodiny a
         dni, ba tí, čo si ho trebárs ani nepovšimli. A on im to bude splácať, cítil to vo svojej
         noblesnej veľkodušnosti — priazňou, láskavosťou, ochotným vyslýšaním ich pokorných prosieb.
         —
    </p>
    <p>
     Ide len o to, aby sa náležite zkoncentroval na ten párminútový rozhovor, čo bude mať s
         prezidentom. Čo, párminútový?! Veď bol si predsa istý, že osvietená hlava štátu užasne nad
         veľkoleposťou jeho prvých viet a utiahne sa s ním do osobitnej komnaty, aby zvedela prvá
         ohromné pravdy, ktoré ohromia už o pár dní vzdelaný svet na brehoch troch oceánov. —
    </p>
    <p>
     Povie prezidentovi, že sa zaoberá filozofiou.
    </p>
    <p>
     Ó, jako hlucho, jako bezvýznamne bude znieť tá zdiskreditovaná veta starému filozofovi!
         Či sa nezaoberá filozofiou na tisíce trpasličích modzgov študentských a profesorských bez
         toho, aby to v živote ľudstva vôbec nejak zavážilo?!
    </p>
    <p>
     Čo povie prezidentovi? — hlodala mu na duši otázka, ako tak kráčal po úradných hodinách
         Príkopami a Václavským domov a vyhýbal neustále do neho vrážajúcemu dravému prúdu hustého
         ľudského mraveniska, ktoré sa rozlievalo po kamenných chodníkoch.
    </p>
    <p>
     Neďaleko sochy Sv. Václava zarazil ho shluk divákov obstúpivších pársiahové miestočko.
         Vmiešal sa medzi nich a počúval hrúzostrašné slová veľkohlavého obstarného občana,
         ukazujúceho paličkou na širokú rozsadlinu medzi pár kameňami dláždenia. Vyzeralo to jako
         hlboko prasklá zemská kôra či novoobjavený zasypaný vchod do starej zavalenej pivnice.
    </p>
    <p>
     „To sa sľahla zem. Nie je to žiaden špás. Môže to mať povážlivé následky pre celú Prahu.
         Matka zem pripravuje voľačo veľkého a toto je jakoby prvý signál. Niektorí znalci hovoria,
         že sa to dolu svahom svažuje pôda. Ale iní hľadajú pôvod tejto rozsadliny vo vnútorných
         pohyboch zeme. Otvára sa zem pod účinkom občasných otrasov, vychádzajúcich akiste z hlbín
         zeme.“
    </p>
    <p>
     „Zemetrasenie?“ vyvalil v zástupe ktosi vyjavené oči.
    </p>
    <p>
     „Trebárs. Ale predbežné prejavuje sa, jako sa zdá, iba slabučkými záchvevy pôdy. My sme
         si ich možno ani nevšimli. Ale ťažko o nich pochybovať. Stopy sú prizreteľné.“
    </p>
    <p>
     „Ono je to na pováženie,“ ozvala sa útla, neúhľadná ženská, celá červená od vzrušenia.
         „Kto ho vie, či nám to nepredpovedá zemetrasenie, čo ešte iba príde.“
    </p>
    <p>
     „A to čo najskôr!“ dokladal ktosi zo zástupu.
    </p>
    <p>
     „Hlúposti!“ pohodil rázne rukou usmievavý červenolíci brucháň. „Obec to dá zasypať,
         podoprie sa to betonovou platňou, aby sa to nesosýpalo, a bude to.“
    </p>
    <p>
     „To je všetko marné!“ ozvala sa ženská s presvedčením. „Praskne to i s betonom.“
    </p>
    <p>
     „Ono to môže byť,“ ozval sa bľadý mladík v ošúchaných háboch. „Kto vie, jaká tu môže byť
         jama pod nami.“
    </p>
    <p>
     „Možno by sa v nej mohol obrátiť pár furmanských koní s vozom sena,“ zafantazíroval
         ktosi poloposmešne.
    </p>
    <p>
     Miloslav Rojko odvrátil sa pohŕdave od skupiny prázdnych zvedavcov. „Tančia nad sopkou,
         ale neveria v ňu,“ zamrmlal sám pre seba. Lebo veď svojím duševným bystrozrakom predvídal
         jasne, že Václavské námestie predurčené je stať sa v dohľadnej dobe strediskom velikej
         prírodnej katastrofy. Ba vyciťoval skoro inštinktívne celú rozvetvenú sieť trhlín a puklín,
         celý systém jamiek a jám, hlbín a priepastí ceriacich sa pod hlavnou tepnou metropole, aby
         pohltily v neočakávanú osudnú chvíľu honosnú stavbu mladučkej štátnosti novooslobodeného
         národa.
    </p>
    <p>
     Koniec, zánik škľabí sa možno sotva pár tuctov metrov pod sľubným vznikom, začiatkom.
         Štát vysnený, vymodlený, pripravovaný sebazaprením a obeťami generácií, vykupovaný mladou
         krvou tisícov nadšencov, prepadne sa rovno zo svojej kolísky do — hrobu!
    </p>
    <p>
     Jaká príšerná, jaká velebne impozantná predstava! Nastávajúci grandiozný zánik milionov!
    </p>
    <p>
     Nový filozof sa vžíval do pocitov človeka, majúceho zahynúť spolu s milionmi iných,
         zahynúť v ohromnej svetovej katastrofe.
    </p>
    <p>
     Kde je, ó, smrť, tvoj osten?! Rútiť sa do Nirvany, keď môj osobný zánik spadá v jedno so
         zánikom svetov — aká hrúzokrásna to myšlienka! Ako možno pociťovať osobné bôle, keď dušu
         plní najgrandioznejší zázrak: stroskotávanie svetov?!
    </p>
    <p>
     Aká to relativita smyslu katastrofy podľa jej rozmerov! Aké to rozdielne zániky, smrti!
    </p>
    <p>
     Čo to však, že Václavské námestie sa puká, otvára skoro súčasne s jeho dospievaním v
         univerzálneho filozofa?! Má to byť azda zázrak dotvrzujúci pravdivosť jeho poslania,
         ohromný dosah jeho myšlienkových objavov?! Či praská to zem zachvievajúca sa svetobornými
         myšlienkovými elektrickými výboji jeho geniálneho modzgu?!
    </p>
    <p>
     Začínala by sa to oná grandiózna hra kozmických síl, ktorá zmení často za týždne,
         mesiace tvárnosť zemského okršleku viacej, než inokedy celé dlhé, lenivo vpred sa valiace
         storočia?! Veľkolepá súhra svetov, vytvárajúca borením hviezdnych kolosov nové kozmické
         harmonie v iných sférach?!
    </p>
    <p>
     A či sa môže hrôzna kataklizma javiť z určitých diaľok veľkolepou harmoniou?! Rozbúrené,
         do hlbín svojich zachvievajúce sa dno oceánu či nebýva tvorcom nových ostrovných svetov? Čo
         boľastné stony rodičky, sprevádzajúce jako mystická hudba prichádzanie na svet nového
         človeka?
    </p>
    <p>
     Kde je hranica harmonie a nesúladu, života a smrti?
    </p>
    <p>
     Odumierame postupne a nezadržiteľne každým dňom života a obnovujeme svoje životné sily
         tichým spánkom, ktorého už starí Grékovia nazývali bratom smrti.
    </p>
    <p>
     Čo je život a smrť? Či nie dve tváre tej istej hlavy, dve rôzne formy jednotného
         fyziologického procesu?! A nie je i život sám nekonečnou, dúhove pestrou stupnicou
         najrozmanitejších stavov, počnúc od polomdlôb a chorobných slabostí až k najvyšším
         myšlienkovým vzletom, vytŕženiam, prirodzeným výbuchom prekypujúcej telesnej a duševnej
         energie?!
    </p>
    <p>
     Zrúcajme bránu medzi životom a smrťou. Neexistuje. Je to iba prelud, šalebná fata
         morgana povrchného zdania. V celom svete neubúda hmoty, neztráca sa žiadna energia, najviac
         ak mení svoju formu. Pokračovanie má každý proces odohrávajúci sa v nekonečných vesmírnych
         priestoroch. Svedčí o tom večný kolobeh dažďovej kvapky i od tisícročí v nových a nových
         obmenách opakujúca sa nádherná škála ročných počasí.
    </p>
    <p>
     Iba život mal by svoje hranice?! Iba prejavy existencie hrdého ľudského tvora
         zakončovaly by sa hanebne biedne?!
    </p>
    <p>
     Kedy vzniká a kedy končí existencia nášho „ja“, osobné vedomie?! Nemá ho, trebárs v
         akejsi hmlistejšej forme, už i nemluvňa, a nemáme zavše pocit, že existovali sme ním a v
         ňom už v dávnych obdobiach, predchádzajúcich kratučký úsek ohraničený našou mdlou ľudskou
         pamäťou?
    </p>
    <p>
     Ako preklenúť priepasť medzi náboženským poňatím záhrobného života s naukami
         špiritistickými a vedeckým pozitivizmom, sankcionujúcim dôsledný materializmus? Vstane
         ľudské telo z mŕtvych, či zhnije biedne jako ktorýkoľvek iný zvierací kadáver, ktorému
         cirkev upiera dušu i za jeho života?! Či je posmrtný život našich najdrahších zosnulých, ba
         i veľduchov ľudstva ozaj tak biedny, jako učia životom sklamaný blúznivci posadlí
         špiritistickou psychozou, že by sa museli ozývať a odpovedať jako na komando na
         najbanálnejšie a najnesmyselnejšie otázky, ktoréhokoľvek hlúpeho všetečného zvedavca,
         kedykoľvek sa opováži rušiť ich záhrobný kľud?!
    </p>
    <p>
     A čo značí zjavovanie sa nám zosnulých v našich snoch, čo halucinácie, keď zrazu
         počujeme šeptanú do nášho ucha ochrannú modlitbu matky dávno zosnulej a zachvievame sa do
         najhlbších hlbín duše vibráciou jej starostlive nežného, teplého hlasu, z ktorého vanie
         nezmariteľné kúzlo najnezištnejšej lásky na svete?!
    </p>
    <p>
     Bľadolíci melancholiku, blúznivý trúfalče, večne rozháraný, nespokojný Miloslave Rojko,
         nebude tvoja púť na Hrad, ktorá zalomcovala už, ešte len blížiac sa, tak zimnične tvojím
         ľahkoverným srdcom a vybičovala k chorobne prudkým výbuchom horúčky ctižiadosti tvoju,
         životom ubolenú dušu, nebude tvoja púť tápaním za svetlonosom — sklamania? Tragikomický
         smelče, nerozplynú sa tvoje honosné nádeje, vynášajúce ťa do výšin rajského blaha,
         nerozplynú sa predčasne v nič jako nicotná mydlová bublina, sľubujúca vo svojej dúhovej
         nádhere vzniesť sa s ľahkosťou túžby k ružovobielym oblakom?
    </p>
    <p>
     Nerozpľasne sa tvoja filozofická múdrosť už po prvých otázkach tvojho vznešeného
         hostiteľa? Neskončia sa žalostnou blamážou tvoje honosné reči o filozofickom trainingu
         tvojej mysli? V nezvyklom pre teba prostredí ozve sa s tvojich zmätených rtov miesto
         záplavy nádherných, genialitou žiariacich viet — biedné zakoktanie. Vo fatálnej chvíľkovej
         depresii prepasieš jedinečný okamih svojej neslávnej zemskej púti a vytvoríš bezdečne
         najstrašlivejšiu karikatúru účastníka recepcie. Utiahneš sa s Hradu s dlhým masom s
         kocovinou v duši domov, aby si doklepal svoj bezútešný život medzi neradostnými stenami
         svojej kancelárskej klietky — bezvýznamný, zabudnutý.
    </p>
    <p>
     Ctižiadostivého okúňavca prešiel ľahký mráz; hneď po ňom zaliala ho však horúca vlna
         divokej túžby. Či ozaj musí tak žalostne stroskotať, zapadnúť hlbšie v nižiny malorysého
         živorenia, než väzel v nich dosiaľ?!
    </p>
    <p>
     — — —
    </p>
    <p>
     Usmievavý, červenolíci praktikant s krkom vrazeným medzi plecia niesol direktorovi na
         lakovanom podnose hotové listy. Zastal pred poodchýlenými vysokými hnedými dvermi, zľahka
         zaklepal, chvíľu však postál, lebo obvyklé „voľno“ sa neozývalo. Miesto neho zanášal vzduch
         k sluchu úradníkov roztrieštené pazvuky dokončievaného direktorovho telefonického
         rozhovoru.
    </p>
    <p>
     Zavalitý praktikant zaklepal znovu a vošiel.
    </p>
    <p>
     Keď sa o okamih vrátil, zašeptal smerom ku korešpondentovi, ale tak, že mohly to počuť
         obe mladé úradnice: „Starý vyzerá namosúrený!“
    </p>
    <p>
     Zamyslený Miloslav Rojko trhol nevdojak sebou. Znal veľmi dobre tie občasné direktorove
         záchvaty rozladenosti, jeho stupňovanú podráždenosť, ktorá sa prejavovala v chorobne
         premŕštenej kritičnosti k výkonom úradníctva. Ha, zase sa nad kanceláriou zamračilo! Aby
         tak nešľahol z nenazdania blesk! — precítal celý ustrašený k triezvosti, sústredňujúc sa na
         svoju úradnú prácu mimovoľne tak prudko, jako už od pekných pár čias nie.
    </p>
    <p>
     „Čo mu je?!“ prebúdzal sa v ňom hlboko pokleslý záujem o všedný život v banke.
    </p>
    <p>
     „Čo mu je?!“ praktikant sa obzrel opatrne na direktorove dvere, či ich nezabudol
         zavrieť. „Prešustroval, zdá sa mi, pekných pár tisíc! Nuž, to mu je. Radil sa s Malým zo
         Všeobecnej banky telefonicky, či vraj tie marky „pustia“, či ich budú „držat“. A dohodli
         sa, že bude…“ vyškerený praktikant zhĺboka zavzdychol, napodobňujúc stonmi i výrazom tvári
         direktorov žiaľ nad zfušovaným gšeftom, „…že bude lepšie „pustiť“. Starý sa ešte pýtal:
         „všetky?!“ Malý mu akiste odpovedal: „všetky“, lebo starý zamrmlal: „No, tak dobre. Čo
         robiť?!“ a nútil sa do heroickej chladnokrevnosti. Ale sa mu to nedarí. Je celý zmátorený,
         bľadý jako stena.“
    </p>
    <p>
     Malá brünetka zružovela od vzrušenia. Kútikami veľkolícej žltkavej blondýny prelietol
         škodoradostný úsmev.
    </p>
    <p>
     „Podívajmeže sa! Pán direktor vie tiež vykonať hlúposť! Tak sa napáliť! No, nie nadarmo
         sa hovorí: príde na psa mráz.“
    </p>
    <p>
     „Koľko tak mohol opáliť?!“ zasvietily jej oči po chvíľke.
    </p>
    <p>
     „No, mnoho, veľmi mnoho. Mali tých mariek dohromady, myslím, ešte nedávno za tri
         miliony. — — — — Servus! To sa bude kýchať!“
    </p>
    <p>
     „Lepšie jako doktorovi Melišovi minulý týždeň,“ púšťal sa uspokojený praktikant znovu do
         práce.
    </p>
    <p>
     Korešpondentovi vyvstával v pamäti vzrušený, skoro dramatický výjav z minulého týždňa.
         Vlastne šlo o vec načatú ešte v zime. Bľadý, holohlavý lekár malej pružnej postavy
         informoval sa u direktora listovne o formách a výhľadoch burzovej špekulácie. Odpovedalo sa
         mu veľmi povzbudzujúcim tónom a odporúčal sa mu jakýsi kopovopriemyslový papier, ktorý sa
         škriabal po kurzovej lajtre pomalúčky, ale vytrvale nahor. V liste stálo medziiným: „S
         menej ako 300 tisíc Kč sa na burze obchodovať neodplatí. Výchvevy kurzov sú dosť slabé a
         režia obchodov dosť značná. I pri 1-milionovej tranzakcii — na papiere poskytneme Vám do
         75% lombardnú požičku — je ťažko zarobiť viac ako 15 — 20 — 30 tisíc čistého. Kalkulovať s
         ciframi ešte menšími nemá skoro vôbec smyslu.“
    </p>
    <p>
     Po liste sa milý doktor vôbec neozýval. Až jednoho odpoludnia prikvitol a strávil dáku
         polhodinu u direktora. Potom prišiel od neho listovný príkaz. Pustil sa do toho
         kovopriemyslu a poukázal na bežný účet voľákousi malou sporiteľňou 240 tisíc. Papieru kúpil
         za štyri razy toľko. Pár dní to ešte liezlo slimáčim krokom do kopca. Ale zrazu stoj! potom
         sa to počalo kĺzať, sošmyklo sa, zastalo, zase skĺzlo.
    </p>
    <p>
     „Čo robiť?“ spytoval sa nabaláchaný doktor v liste expres-rekommando.
    </p>
    <p>
     „Najrozumnejšie je vydržať!“ dal mu zatelegrafovať direktor.
    </p>
    <p>
     Až naraz hrc! kurz sa prekotil a počal letieť dolu. Lekárov telegrafický príkaz
         „predať!“ zastihol kurz hodne nízko. Opálil na tom špáse so šesťdesiattisíc. Priletel do
         banky celý splašený. Najprv sa dohadoval polhodiny na likvidatúre, reklamoval úroky,
         dokazoval, že mu banka účtovala privysoký nákupný kurz a prinízky predajný, rozčuľoval sa,
         dobíjal k direktorovi a vyletel od neho o dvadsať minút celý spotený, červený ani rak,
         mrmlúc bláznivú výhražku, že si banka urobila u neho peknú reklamu, že ju bude svojim
         známym odporúčať a čosi-kamsi.
    </p>
    <p>
     A úrokovú diferenciu a „slušnejšie“ kurzy reklamoval znovu listovne. A keď sa mu
         nevyhovelo, odpovedal listom, ktorý bolo možno žalovať.
    </p>
    <p>
     Od rozčuľujúceho výstupu so zúfalým lekárom len-len že sa nepočínala javiť banka
         streštenému puritánovi Rojkovi hriešnou hráčskou špelunkou.
    </p>
    <p>
     Dnes objavil sa mu namyslený, ulízaný direktor v novom svetle. Nemal toho falošného
         kocúra nikdy rád, ale imponovala mu jeho diplomatická uhladenosť a životaschopnosť, s
         ktorou sa vyškrabal na výslnie skvelého postavenia a blahobytu, kľudný, chladnokrevný,
         neztrácajúci hlavu ani v najkritickejších chvíľach.
    </p>
    <p>
     Táto obdivovaná vzostupná kariéra zatackala sa dnes v slabosti závratu nad priepasťou.
         Železná energia, skvelé iniciatívne nápady obdivovaného finančníka sú, hľa, dobré iba na
         to, aby plnily smačnými hltmi bezodnú tlamu nenasýtneho Molocha hazardnej špekulácie!
    </p>
    <p>
     Čert pokynul svojmu modloslužebníkovi, ktorého zahrnoval všetkými radosťami sveta
         tohoto, po prvýraz svojím smolnatým chlpatým prstom: „Pozor! — Pamätaj, že jedného krásneho
         dňa — si môj!“
    </p>
    <p>
     Bucľatý, očkama šibalsky žmurkajúci praktikant nahol sa k Rojkovi:
    </p>
    <p>
     „Pán korrešpondent, nezašpekulujeme si?!“
    </p>
    <p>
     „S čím, prosím vás?!“ odbíjal ho Rojko skoro mrzute. Ale v nasledujúcej chvíľke počala
         ho štekliť zvedavosť. Kto vie, či prefíkaný šibal nevie o dákom dobrom tromfe.
    </p>
    <p>
     „S čím?! S cukrovými papiermi! Avanžujú veľmi pekne a predsa solídne. To by bol špás,
         aby sme si na nich nezarobili do jedno polroka aspoň 20 — 30 tisíc. Tie neurobia kotrmelec
         ako železo.“
    </p>
    <p>
     Miloslav Rojko počal myslieť na burzovú špekuláciu. Ale po krátkej úvahe prišiel k
         presvedčeniu, že najlepšie gšefty už prepásol. V deväťnástom-dvadsiatom roku mohol si hrave
         zarobiť 50 — 100 tisíc na ktorýchkoľvek bankových akciach, potom na dolároch ďalšie
         státisíce. Váhal, nešpekuloval. A od tých čias potkýňal sa o dobré gšefty každú chvíľu. Je
         bez majetku. A mať, keď bol čas, len trochu viacej gurážu, mohol sa dnes púšťať do obchodov
         s vlastnými párstotisícmi. Ešte ani dnes nebolo by hádam neskoro, trebárs by sa s 20 — 30
         tisíckami, ktoré má na vkladnej knižke a v papieroch, nedaly už robiť žiadne divy. Iba ak
         zdupľovať ich do dvoch-troch rokov. Jednako by z toho mohlo byť do desiatich rokov jedných
         sto — dvestotisíc, úroky by stačily akurát, aby sa podíval s rodinou raz do roka do
         kúpeľov, do Tatier alebo za hranice. Alebo by ich vrazil do rodinného domku a prebudil by
         sa po skoro štyroch desasťročiach nájomníctva konečne vo svojom vlastnom.
    </p>
    <p>
     Bľadým čelom úradníkovým prielietol temný tieň. A čo, ak by sa dožil sklamania, horšieho
         jako dnes direktor! A videl rútiť sa v prach nielen svoju svodnú vidinu bohatstva, ale i
         posledné trosky skromnučkého majetku?! A z priepasti, do ktorej by klesal rýchle,
         nezadržateľne, škľabilo by sa naň príšerne čertisko bezuzdnej hazardérskej vášne?!
    </p>
    <p>
     „No, čo, pane korrešpondent? Bude z nás niečo?“ vyzvedal bucľatý smelec.
    </p>
    <p>
     Ale Rojko zavrtel hlavou, prezrádzajúc pohľadom s úprimnosťou až hlúpou svoj utajovaný
         dosiaľ odpor k mamonárstvu ovzdušia, v ktorom žil už toľké roky.
    </p>
    <p>
     A po chvíli zaplašoval od seba energicky špekulantské predstavy, upierajúc oči k
         plafónu, jakoby chcel vybŕdnuť z hmotárskeho kalu a nadýchať sa balzamického vzduchu z
         vyšších, čistejších sfér. Nie, neklesne tak hlboko a nezapriahne svoju tvorčiu fantáziu do
         jarma nicotných, hriešnych túžob!
    </p>
    <p>
     Nie, nedá sa zaraziť na svojom prudkom lete za duchovnými slasťmi.
    </p>
    <p>
     A nesmie stroskotať uvádzajúc sa do kruhov riadiacich štát.
    </p>
    <p>
    </p>
   </div>
   <div type="chapter">
    <head>
     V.
    </head>
    <p>
    </p>
    <p>
    </p>
    <p>
     V myšlienkach doredikal sa hore schodmi domov.
    </p>
    <p>
     „Na čo ty myslíš?!“ privítala ho žena s vyčítavou otázkou, keď sa posadil. „Ani sa o mňa
         neozrieš. Boh vie, kto ti v mysli lieta,“ prechádzala do jakéhosi zatrpklého tónu.
    </p>
    <p>
     Zadívala sa na muža skúmave.
    </p>
    <p>
     „Aby si si zase niečo začínal, aby si ma tak klamal?!“ vybuchlo to z nej náružive, a z
         očí šľahly blesky žiarlivosti i tlumenej vyhrážky divokej šeľmy, odhodlanej biť sa trebárs
         do krvi o svoju korisť.
    </p>
    <p>
     Zakoktal niečo zmätene, prekvapený neočakávanym výstupom.
    </p>
    <p>
     Uškľabila sa pohŕdlive.
    </p>
    <p>
     „Si mi nejaký podozrivý. Ani do očí sa mi nepodívaš!“
    </p>
    <p>
     Zdvihol hlavu sebavedome a uprel na ženu vyčítavý pohľad.
    </p>
    <p>
     Vpíjala sa mu do zraku pátrave, jako by ho chcela hypnotizovať.
    </p>
    <p>
     „Hľadíš na mňa —“ Tak cudzo posudzovala ho. „Ako by si na inú myslel, za inou túžil!“
    </p>
    <p>
     Zasmial sa a proboval obrátiť vec na žart. Ale nebárs sa mu to darilo.
    </p>
    <p>
     „Máš ma za blázna, či za malé dieťa?!“ osopila sa naň urazená. „A či sa zase učíš s
         niekým novú pesničku?!“ vyrazila posledné slová s akýmsi posmešným dôrazom.
    </p>
    <p>
     Chcel niečo odpovedať. Ale si to rozmyslel. To by bolo prilievať olej na oheň.
    </p>
    <p>
     Vstal a odišiel do druhej izby, buchnúc za sebou dvermi.
    </p>
    <p>
     Všemožne sa snažil vžiť do svojich vzletných filozofických myšlienok, zabudnúť na zemský
         rmut.
    </p>
    <p>
     Nešlo to. Ženine výhražné slová a narážky na starý, dávno odpykaný hriech nešly mu s
         umu. Ba naopak, privolávaly mu na myseľ dávno zašlé rozčuľujúce scény.
    </p>
    <p>
     Novú pesničku?! Ach, z akej nepatrnej, ľahostajnej veci môže byť v dome hriech!
    </p>
    <p>
     A jaké somárstvo môže byť človeku podnetom, aby spravil nesmyselnú hlúposť!
    </p>
    <p>
     Nová pesnička!
    </p>
    <p>
     Hodil sa do kresla a zaboril hlavu do dlaní.
    </p>
    <p>
     Podráždenou mysľou tiahly rozpomienky, rozpomienky trpké, boľastné. A predsa bolo v nich
         niečo hojivého, usmierujúceho so životom.
    </p>
    <p>
     Nová pesnička pani Lujzy!
    </p>
    <p>
     Poznali sa s ňou a jej mužom, penzionovaným vrchným účtovným radcom v Tatrách. Vlastne
         iba sa predstavili a prehovorili spolu so dva razy pár slov.
    </p>
    <p>
     Bola to vlastne hlavne známosť žien. Trávili už posledné dni na Štrbskom Plese, viezli
         sa električkou práve do Smokovca rozlúčiť sa so Studeneckými vodopády. Vagony boly
         poloprázdné. Naraz vstala u okna neveľká brüneta a obrátila sa k jeho žene.
    </p>
    <p>
     „Dovoľte, som Lujza Bětáková z Prahy. A tu môj muž.“ — pani drgla do velikého tučného
         šedivého starého pána s dobrácky usmievavou tvárou.
    </p>
    <p>
     Zavalitý brucháň sa s námahou zodvihol a ukláňal sa:
    </p>
    <p>
     „Emanuel Běták, vrchný účtovný radca na odpočinku. Veľmi ma teší, milostivá pani.“
    </p>
    <p>
     A už sa predstavili aj mužskí.
    </p>
    <p>
     „Dívame sa na vás v jedálni každý deň. Človek sa síce shovára so súsedmi, i reštauratér
         si k nám neraz prisadne. Ale predsa sa len človek často nudí. Už sme sa chceli s vami
         soznámiť v halle, pri ktoromsi radiovom koncerte. Ale vy ste odišli, ani konca sta
         nevyčkali.“
    </p>
    <p>
     Keď sa ukázalo, že oba manželské páry majú tatranského pobytu už na mále, ľutovala pani
         Lujza:
    </p>
    <p>
     „No, škoda, škoda! Ako sme si mohli tunajší pobyt zpríjemniť! A človek váha, neodhodlá
         sa soznámiť. A mysleli sme na to už so štrnásť dní.“
    </p>
    <p>
     A švítorivá brüneta — mohla mať málo čo vyše tridsiatky — počala hladiť Rojkovie
         dcérušku nežne po hebkých gaštanových vláskoch.
    </p>
    <p>
     „Máte túto jedinú?“ spýtala sa milo.
    </p>
    <p>
     „Dosiaľ“ usmiala sa jeho žena.
    </p>
    <p>
     „A my nič, nič“ zažalostila, vrhnúc na muža jakýsi vyčítavý pohľad.
    </p>
    <p>
     Tvár bruchatého kolosa rozšírila sa k rozpačitému úsmevu.
    </p>
    <p>
     „Vychovávate si pomoc, kamarátku. Ako vám závidím!“ zavzdychla pani Lujza boľastne.
    </p>
    <p>
     „Ono je s takým deckom dosť trápenia“ zahovárala mladá maminka.
    </p>
    <p>
     „Nech! Ale život má aspoň dáky cieľ,“ podívala sa skúmave na neho.
    </p>
    <p>
     Rozišli sa čoskoro. Vrchní radcovci uviazli v ktorejsi smokoveckej reštaurácii. Ťažké
         tučné nohy Bětákove nebárs túžily za štrapáciou hore strmou skalnatou dolinou.
    </p>
    <p>
     K vodopádom kráčali Rojkovci sami.
    </p>
    <p>
     Na Plese sa videli už tiež len raz či dva. Mužskí nejavili vôbec záujmu o novú známosť.
    </p>
    <p>
     Iba panie sa vedely jakosi rozohriať. Sdeľovaly si adresy bytov a sľubovaly návštevy v
         Prahe.
    </p>
    <p>
     Doma by boli Rojkovci na všetko zabudli. Až jednoho dopoludnia volal ho v banke telefón.
    </p>
    <p>
     „Tu vrchný radca Běták. Chceme vás navštíviť. Azda sa vám to hodí v nedeľu popoludní o
         tretej?“
    </p>
    <p>
     Rojko sa ledva vedel rozpomenúť, s kým to vlastne hovorí. Rozumie sa, ochotne pozýval.
    </p>
    <p>
     Návštevy sa odbavily dosť všelijako. Banálné reči, zapíjané čokoládou a zajedané
         zákuskami, korenené rozpomienkami na pekné túry.
    </p>
    <p>
     Mužskí sa od tých čias už ani nevideli.
    </p>
    <p>
     Ale dámy stýkaly sa i naďalej. — Raz sviedol ich dohromady záujem o módu, prešívanie
         domácich šiat, inokedy zase nové zaváracie metody.
    </p>
    <p>
     Pani Lujza chodievala k jeho žene častejšie. Jej muž vraj nemá rád šitie v dome,
         pozakladané stoly, taký starý bručúň.
    </p>
    <p>
     A on, Rojko, býval beztak v úrade. Ženským nezavadzal.
    </p>
    <p>
     Po čase mal dojem, že ženy prilnuly k sebe priateľsky. Jeho žena na pani Lujzu aspoň
         hodne myslela. Ba, neraz sa zamýšľala nad jej osudom.
    </p>
    <p>
     „Vieš, že je nešťastná?“ rozprávala mu o svojej priateľke. „Vydala sa zaň bez lásky.“
    </p>
    <p>
     „Skoro by človek ani neveril. On vyzerá veľký dobrák, k žene nežný jako otec k dieťaťu.“
    </p>
    <p>
     „Veď práve to. On by jej mohol byť otcom, starigáň rozliaty, lenivý. A ona je predsa
         mladá.“
    </p>
    <p>
     „To sú faksne,“ smial sa Rojko. „V niečom jej neulahodí a už je nie dosť šťastná. A
         zajtra ho trebárs bude už objímať.“
    </p>
    <p>
     „Tá sotva. Ten by si to zaslúžil! Je to obyčajný surovec.“
    </p>
    <p>
     „Prosím ťa!“
    </p>
    <p>
     „Ty ho aj znáš! Trápi ju, sekíruje, peňazí jej dosť nedáva. A ešte ju kontroluje horšie
         jako slúžku.“
    </p>
    <p>
     „Ty sa tiež dáš hneď nabaláchať! Možno je márnotratná, nevie s peniazmi zachodiť.“
    </p>
    <p>
     „Ale tá?! Ustavične špekuluje, na čom by niečo usporila, prešíva, ba i nové šaty si vše
         ušije, za zbytkami sa po sklepoch sháňa, ani si na divadlo nedopraje.“
    </p>
    <p>
     „Hm, kto by to v nej hľadal?!“
    </p>
    <p>
     „Ale ten starý žgŕľoš by sa jej skoro ani najesť nedal. Keď sháňa, nakupuje v meste a
         zjie u udenára desať deka šunky, aby neodpadla od hladu, už jej to vyčíta, život strpčuje.
         Ba kto vie, či ju nebije, zlosyn?!“
    </p>
    <p>
     „Nesmysel! Veď sa sotva vlečie.“
    </p>
    <p>
     „Ja síce neviem. Ale dosť možno. Raz som ju našla celú uplakanú a nie a nie dostať z
         nej, čo jej je.“
    </p>
    <p>
     — — —
    </p>
    <p>
     Rojko sám býval trochu prekvapený, keď zastihol, príjduc z úradu, pani Lujzu u svojej
         ženy, vážnu, ba smutnú. V Tatrách bola predsa samá radosť, samý úsmev.
    </p>
    <p>
     Ale stará vôľa jakoby sa jej bola vše vrátila. Stalo sa, že našiel obe ženy veselo
         spievajúce, žartujúce.
    </p>
    <p>
     Ešte sa tak pustia do moderných tancov! — robil si vše starosti — budú chodiť na hodiny
         a začnú ho domŕzať, aby sa dal k nim za partera. A on nemá pre také hlúposti vôbec smyslu.
    </p>
    <p>
     — — —
    </p>
    <p>
     Ináč pani Lujzu skoro ani neznal. Keď ju i našiel u ženy, sberala sa hneď domov,
         ospravedlňujúc sa, že tak u nich vraj uviazla. Obyčajne vymenil si s ňou iba pozdravy.
    </p>
    <p>
     Ale trebárs odišla hneď, musel na ňu myslieť. A v také chvíle mával dojem, že vítava, sa
         s ním tak nejak zvláštne, slávnostne, ľahko vzrušená a vzrušujúc i jeho svojimi hlbokými
         čiernymi očima, v ktorých bolo pod povrchným úsmevom utajené toľko bôľa, žravého smútku.
    </p>
    <p>
     — — —
    </p>
    <p>
     Prišiel domov z úradu jednoho odpoludnia.
    </p>
    <p>
     Z bytu ozýval sa prerušovaný spev, klimprovanie na klavíri a jakási priateľská debata:
    </p>
    <p>
     „Nie, to je nie dobre! Ani tempo ste neutrafili.“
    </p>
    <p>
     Svítajúc sa, zasadol k pozdnému olevrantu.
    </p>
    <p>
     Ženy sa zatiaľ trápily s pesničkou. Voľáka módna odrhovačka na spôsob hašleriek.
    </p>
    <p>
     Ach, bože, čo sú tie ženské tak povrchné?! Čo to nemá trochu smyslu pre vážnejšiu
         hudbu?! — pomyslel si.
    </p>
    <p>
     Ale o chvíľu mu to nedalo, aby sa nezamiešal do ich zkúšky.
    </p>
    <p>
     Prisadol si ku klavíru, prehral pár razy pesničku a počal ju tichúčko prespevovať.
    </p>
    <p>
     Text bol, ach, tak banálny! Sentimentálna erotika o rudých mákoch v obilí, ktoré nám —
         vraj — v poli svadobné lože strojily atď. Refrénom boly zas tie nešťastné rudé maky.
    </p>
    <p>
     Ale melódia nebola zlá. Onedlho prichádzal pesničke sám na chuť.
    </p>
    <p>
     Prichádzal jej na chuť tým skôr, že ju nespieval sám. Hneď po prvých taktoch poponáhľala
         sa totiž ku klavíru pani Lujza a vpadla do spevu, takže spievali so sprievodom klavíra
         dvaja. Pani Lujza zavše pochybila, muselo sa opakovať znovu, inokedy zase nevedela prečítať
         v náhlosti text. Musel sosilovať spev i on, aby nezvíťazily jej chyby. Spievali znovu a
         znovu tie blúznivé verše. Pani Lujza vkladala do svojho teplého altového hlasu toľko citu,
         ba vášne!
    </p>
    <p>
     Pridružila sa k nim i žena. Spievali tu lacnú sentimentalitu všetci traja, usmievajúc sa
         jeden na druhého, vzájomne sa opravujúc a oddávajúc sa radosti skoro detinskej, keď im to
         konečne šlo.
    </p>
    <p>
     A rozosmiati, rozveselení pustili sa s chuťou do pár ďalších módnych šlágrov.
    </p>
    <p>
     „Bože!“ zvolala zrazu pani Lujza, pozerajúc na nástenné hodiny a chytajúc sa za hlavu.
         „Ja doma vyfasujem! Už sa malo večerať.“
    </p>
    <p>
     Ale lúčiac sa a ponáhľajúc domov nezdržala sa, aby neopakovala pesničku o rudých makoch.
    </p>
    <p>
     „A zase zabúdam, zase fušujem!“ požalovala sa celá rozladená.
    </p>
    <p>
     Rojko zopakoval s ňou pesničku ešte raz.
    </p>
    <p>
     „Doma si ju musím prespievať, ak ju do tých čias zase nezabudnem,“ zastrájala sa
         odchádzajúc.
    </p>
    <p>
     — — —
    </p>
    <p>
     Keď odišla, spustila žena:
    </p>
    <p>
     „Teda ty tak?! S cudzou ženskou budeš vyspevovať, a to ešte o svadobnom loži v poli?!
         Prečo si nešiel s ňou?!“
    </p>
    <p>
     „Dušička!“ počal Rojko chlácholiť ženu.
    </p>
    <p>
     „Ja som ti nie žiadna dušička!“ odrážala ho. „Ty si si už dušičku vybral! Aha,
         rozumieme. Tá je veselejšia, rozpustilejšia jako ja, vie lepšie prevracať očima. Nie div,
         že sa mladý pán chytil!“
    </p>
    <p>
     „Prosím ťa, duša, čo to majú byť za urážky?!“
    </p>
    <p>
     „Ešteže vraj urážky?!“ usmiala sa trpko. „Vyspevujú tú nehanebnosť so tridsať razy,
         očima sa idú zjesť, dobre, že si okolo hrdla nepadnú — a ešteže vraj urážky?!“
    </p>
    <p>
     „Na moju česť som nemal tušenia, že ti je tá pesnička nie vhod. Predsa si ju sama s nami
         zpievala?!“
    </p>
    <p>
     „Tak, azda sa ju nesmiem ani naučiť?! Keď ty hráš na klavíri, ja nemám k tomu právo
         spievať?! A spievala som schválne. Nazdala som sa, že sa skôr spamätáte.“
    </p>
    <p>
     „A ja som si myslel, že si rada a že ti je do spevu.“
    </p>
    <p>
     „A čo som mala robiť?! Vynadať tej nehanblivici, urobiť výstup a vlastného muža potupiť,
         čo?! Aby mala radosť, že sa zabúdam, že sa bojím o teba?! Beztak by si sa jej bol ešte
         zastal!“
    </p>
    <p>
     „Krivdíš mi, srdiečko, krivdíš veľmi!“
    </p>
    <p>
     „Tak ja ti krivdím, podívajme sa! Mám sa dívať ako socha, ako si nehanebná koketa môjho
         muža opantláva, čo?! Alebo mám odísť do druhej izby či do kuchyne, aby sa mohly polaskať,
         pocukrovať, holúbätká?!“
    </p>
    <p>
     „Uvidíš, že ti bude ľúto, že si ma tak pourážala, pourážala bez príčiny.“
    </p>
    <p>
     Ani si nevšimla jeho námietok. Ba o chvíľu spustila:
    </p>
    <p>
     „Vyhodím ju z domu! Ba nie, nevyhodím. Ešte by si myslela, potvora, že si netrúfam s ňou
         konkurovať. Ale budem sa k nej tak chovať, že sama chodiť prestane, ak má trochu hanby v
         tele. A ty, ak sa budeš ešte k tej ženskej tak dôverne chovať, vyspevovať s ňou necudné
         pesničky, nuž, odídem od teba. To si pamätaj! Pre mňa si potom môžeš vyspevovať s kým chceš
         a čo chceš.“
    </p>
    <p>
     — — —
    </p>
    <p>
     O pár dní stretol pani Lujzu idúc do úradu na Václavskom námestí. V ruke mala balíček s
         nákupu.
    </p>
    <p>
     Pozdravil. Ale nemohol sa zdržať, aby sa nepodíval pod tie husté dlhé mihalnice, či sú
         tie čierné oči ozaj také koketné, vyzývavé?
    </p>
    <p>
     Nie, neobjavil v jej pohľade nič takého. Ba razom zmizel úsmev s jej vľúdnej tvári,
         ktorá zvážnela, ba zosmutnela, vyjadrujúc dákysi skrytý bôľ.
    </p>
    <p>
     „Chcela som vám niečo povedať.“
    </p>
    <p>
     „Prosím.“
    </p>
    <p>
     „Vaša pani sa ku mne voľáko divne chová.“
    </p>
    <p>
     „Divne?“
    </p>
    <p>
     „Áno, divne. Nedávno, keď sme strihaly na župan, skoro slova ku mne neprehovorila.“
    </p>
    <p>
     „Nemožná vec. Iba ak by sa bola nedobre cítila. Máva zavše ukrutnú migrénu.“
    </p>
    <p>
     „Nie, to to nebolo. Ale chladná, odmeraná začína ku mne byť.“
    </p>
    <p>
     „Azda sa vám to, milosťpani, iba tak zdá,“ hľadel zahovoriť.
    </p>
    <p>
     Ale vrchná radcová sa nedala.
    </p>
    <p>
     „Považujete ma za hodne naivnú. Zbadala som dobre: Vaša pani ma nemá rada. Ba, hnevá sa
         na mňa, žiarli.“
    </p>
    <p>
     „Snáď trochu ženskej slabosti,“ omlúval ženu.
    </p>
    <p>
     „Ďakujem pekne, zanevrieť na priateľku pre mizernú pesničku. Zjedla som vás, keď som sa
         ju učila od vás spievať, čo?“ podívala sa na Rojku trochu vyčítave a trochu už usmierená.
         „Jaký egoizmus! Nesmie sa jej nikto na muža ani len podívať… Čo tá vie, čo je život?! Ale
         ja, ach, ja by som sa mohla ponosovať“ zadívala sa na neho bôľne i roztúžene.
    </p>
    <p>
     Potom dodala s úsmevem:
    </p>
    <p>
     „A viete, že som tú nešťastnú melodiu celkom zabudla. Nie a nie na ňu prísť. — Skoro by
         som vás poprosila, aby ste ma ju prišli doučiť, keď doma nesmiete, ale radšej nie. Ešte by
         ste sa báli, že bohvie čo. Budem i bez nej.“
    </p>
    <p>
     „Neráčte žartovať,“ počala ho vec zaujímať. „Prídem svoju pílnu žiačku s radosťou
         preučiť.“
    </p>
    <p>
     „Nechcem vás pripravovať o čas. Ináče mám hodne práce. Iba ak by ste stihli tak vo
         štvrtok k večeru. Čo len na štvrťhodinky. Veď ja do toho azda hneď prídem,“ vážné čierne
         oči pani Lujzy sa usmialy. „Ale ak sa vám to nehodí, nerobte si starosti. Veď je to vlastne
         hlúposť,“ podávala mu opálenú ruku. Hriala tak divne, skoro elektrizovala.
    </p>
    <p>
     — — —
    </p>
    <p>
     Sám bol vše prekvapený, keď si v návale úradnej práce uvedomoval, ako sa na ten štvrtok
         večer teší.
    </p>
    <p>
     Teší? Hlúposti. Prespievať s interessantnou paňou v prítomnosti jej muža tri-štyri razy
         módnu odrhovačku, jest mi tu svete! Vyčítať z jej pohľadu trochu vďaky —, ach, aký si ty,
         môj tichošlápok, dojemne skromný!
    </p>
    <p>
     — — —
    </p>
    <p>
     Klepal u Bětákovcov okolo trštvrte na sedem.
    </p>
    <p>
     Pani Lujza mu otvárala sama. Čierne oči sa jej leskly jakýmsi tichým šťastím.
    </p>
    <p>
     „Vítam vás. Škoda, že sa vás môj nedočkal. Odišiel pred chvíľou do divadla,“ zasmiala sa
         skoro vesele.
    </p>
    <p>
     Zadíval sa na ňu tázave.
    </p>
    <p>
     „Iste by bol k vôli vám rád to divadlo prepásol. Ale zabudla som pred ním spomenúť, že
         máte prísť,“ dívala sa mu uprene do očí. Ostatne, som nevedela, či vôbec prídete.“
    </p>
    <p>
     Usadila ho na pohovku. Sama si sadla proti nemu na stoličku.
    </p>
    <p>
     „Tak budeme spievať. Pre mňa je to sviatok, keď mi je do spevu. Ale tých sviatkov je v
         mojom živote tak málo.“
    </p>
    <p>
     „Prečo, milostivá pani?! Hmotných starostí nemáte, a pán manžel je taký dobrák!“ chválil
         naoko, aby ju vydráždil k odporu, k sdielnosti.
    </p>
    <p>
     „Dobrák?!“ nútila sa do ironického smiechu, ktorý však vyznel skôr boľastne. „Je to
         starý tyran, surovec!“ zašeptala tlumeným hlasom, ale hneď sa i odvrátila, stierajúc si
         slzy s tvári.
    </p>
    <p>
     Pocítil k nej ľútosť. Naklonil sa k nej, vzal ju nežne za ruku a počal ju po nej hladiť.
    </p>
    <p>
     „Neplačte, nesmiete plakať. Pani Lujze svedčí skôr veselosť, smiech,“ dohováral vrúcne.
    </p>
    <p>
     „Vám sa to ľahko povie,“ ovesila hlavu rezignovane. „A vašej panej tobôž. Je mladá, má
         pekného, dobrého muža,“ pani Lujza šibla očkom na svojho hosťa. „Život ju jen maznal, hneď
         v rodičovskom dome. Čo mi tá môže rozumieť!“ pani Lujza si zavzdychla zhlboka. „Ja som iba
         trpela,“ počala slziť znovu.
    </p>
    <p>
     „Trpíme každý,“ chlácholil ju.
    </p>
    <p>
     „Ale ja som v tom živote nemala trochu radosti!“ ponosovala sa, náružive zavzlykajúc.
         Opúšťajúc sa naklonená do predku, dotkla sa ramenom jakoby nevdojak svojho hosťa.
    </p>
    <p>
     „Odpusťte!“ ospravedlňovala sa hneď, odťahujúc sa.
    </p>
    <p>
     Rojkovým telom prevalila sa mocná teplá vlna. Naklonil sa k nej a podchytil ju jedným
         ramenom.
    </p>
    <p>
     Podívala sa na neho tak divne. Ten pohľad vyjadroval toľko žravého smútku a toľko
         radosti! Chvel sa záplavou starých žiaľov a jásal predtuchou nového šťastia.
    </p>
    <p>
     Razom ju pritúlil k sebe a schvátil oboma rameny, ovládnutý jakousi neznámou silou.
         Hlava černovlásky spočinula na jeho pravici. Osmahlý krk počal posievať vášnivými bozky.
    </p>
    <p>
     Podchytil ju ramenom a zadíval sa jej do lesklých očí. Planuly zvláštnym ohňom, smialy
         sa, ba privieraly slasťou, volajúc ho do neznáma. Vpíjal sa do nich dychtive a oviaty
         horúcim dychom pani Lujzy, prissal sa žíznive k jej višňovým rtom, nad ktorými chvelo sa
         lahúčke černavé chmýrie.
    </p>
    <p>
     Túlila sa k nemu tak vrúcne, tak vášnive, že sa mu dych zastavoval.
    </p>
    <p>
     — — —
    </p>
    <p>
     „Čo tak neskoro?! Kde si bol?“ spytovala sa doma žena. „Aby som znovu prihrievala
         večeru!“ dodala mrzute.
    </p>
    <p>
     „Pracovalo sa cez čas na polročnej súvahe,“ zalhával s nevinnou tvárou.
    </p>
    <p>
     — — —
    </p>
    <p>
     A žil tak s polroka. Pani Lujza stala sa mu omamným hašišom, ktorý ho prenášal s
         ľahkosťou sladkého sna cez životné svízele, nepríjemnosti v úrade, domáce starosti.
    </p>
    <p>
     Zrazu však sa do tejto slnečnej pohody zablyslo, zarachotil hrom.
    </p>
    <p>
     Miroslav Rojko prijdúc z úradu domov našiel ženu zamračenú, namosúrenú.
    </p>
    <p>
     Keď sa jej prihovoril, najprv ani neodpovedala, odvracajúc sa pohŕdave od neho. Iba o
         chvíľu vstala, premerala ho zdrcujúcim pohľadom a vychŕliac zo seba záplavu vášnivých
         výčitiek, hodila mu k nohám zradný list.
    </p>
    <p>
     Zdvihol ho nechápajúc. Svitlo mu však razom. Starý Běták, muž pani Lujzy odhalil surovým
         spôsobom jeho sladké tajomstvo.
    </p>
    <p>
     Žaloval pani Rojkovej, že jej muža pristihol s pani Lujzou — v objatí.
    </p>
    <p>
     „Odstreliť vás oboch ako psov!“ súdila ich pani Rojková nenávistne. „Ale kto by sa s
         vami špinil?!“
    </p>
    <p>
     Muža spovedala až pred spaním. Zavzlykala kŕčovite, ale hneď dostala jej tvár trvalý,
         zánovitý výraz.
    </p>
    <p>
     Hodil sa jej k nohám a prosil o sľutovanie, odpustenie.
    </p>
    <p>
     Odstrčila ho nenávistne. Ba vyhrážala mu, že odíde od neho.
    </p>
    <p>
     Smierila sa v slzách až na druhý deň.
    </p>
    <p>
     Ale starý pomer medzi nimi sa dlho, dlho nevracal. Avšak časom sa vrátil predsa. Ba jemu
         sa zdalo, že ešte väčšmi zvrúcnel.
    </p>
    <p>
     Na pani Lujzu už dávno zabudol. Stará rana sa už bola zahojila.
    </p>
    <p>
     Až teraz mu ju pripomenula zrazu vlastná žena.
    </p>
    <p>
     Pripomenula mu ju a urazila ho.
    </p>
    <p>
     Ale dnes ho urážka nebárs zasiahla. Je nad podobné veci tak povznesený vo svojej
         filozofickej výške.
    </p>
    <p>
    </p>
   </div>
   <div type="chapter">
    <head>
     VI.
    </head>
    <p>
    </p>
    <p>
    </p>
    <p>
     Kam smeruje, za čím ide človek? — vzniesol sa Miloslav Rojko opäť do jasných výšin
         svojho myšlienkového vzletu. — Za jakým to vlastne cieľom podniká prudký celoživotný zápas,
         ohrožujúc svoje zdravie, česť, imanie, napínajúc svaly, modzog, nervy tak, ako snáď žiadny
         iný tvor? Načo vytyčuje si ďalekosiahle ciele a podniká veľkolepú, obdivuhodne húževnatú
         borbu, aby ich dosiahol, nedopriavajúc si odpočinku, kľudu, pohŕdajúc pôžitky, vzdorujúc
         storokým nebezpečiam? Iba na to, aby biedne hynul, dodýchal zbabele jako štvané plaché
         zviera v kúte svojho kutlochu?! Aby zradil svoje smelé, nebetyčné plány neraz vo chvíli,
         keď sú celkom blízko uskutočnenia?!
    </p>
    <p>
     Urážlivý nesmysel! Blábolivý výklad krtkov, neorientovaných na väčšiu vzdialenosť, než
         siahajú úzke tmavé chodby ich podzemného labyrintu!
    </p>
    <p>
     Nie, večným, neprestajným musíš byť ty, trpkosladký živote, jako šľahy elektrickej
         prasily, opakujúce sa v nekonečných variáciach v najrôznejších oblastiach našich svetov.
         Prešľahneš i ty niekam, tajomná životná sila, v neznáme, záhadné priestory, v nejasnej,
         neviditeľnej nám dosiaľ forme a speješ víťazne ďalej na závratne príkrej dráhe svojho
         nezmarného tvoršieho rozmachu. Šľaháš belskovými dráhami hviezdy, či speješ pružnými vlnami
         rádia, neodolateľného zemského magnetizmu, storokými zázračnými plynmi a
         nepostrehnuteľnými, ľahšími, rýchlejšie než myšlienky vlniacimi sa éthermi a nadhmotnými
         parami v nepoňatné pre nás diaľky, alebo v tak blízke nám a predsa tak neznáme,
         nepochopiteľné pre nás mikrokozmy!
    </p>
    <p>
     Kto má istotu, že zaniká naše „ja“, jeho vedomie alebo aspoň inštinktívné jeho tušenie
         tým, že atomy naše spejú v diaľ v nekonečnom, nami dosiaľ nevyzpýtanom evolučnom kolobehu?
         Kto vnikol do tajov duše malej svätojanskej mušky, žiariacej magicky za vlahých júlových
         nocí nad milenci splývajúcimi v opakujúcu sa od praveku harmoniu slastného objemu?! Kto
         objavil neviditeľné mikroorganizmy, drtiace nekonečnou spleťou labyrintov, v ktorých sa
         odohráva ich život, priebehom vekov ozrutné žulové bralá, strmiace nad hlbokými dolinami,
         ktorými sa ešte len šinúť má prvá ľudská noha?! A kto má dôkazy o tom, že je neslúčiteľná
         predstava osobnosti s predstavou hromového blesku, spojujúceho vše na letmý okamih zemguľu
         s oblohou?! Neslúčiteľná azda preto, že nepasuje do šablón, ktorými uteká pred myšlienkovou
         prácou priemerný našinec so svojím kuracím modzgom?!
    </p>
    <p>
     A je dôkazom o nejestvovaní záhrobia fakt, že o ňom tak málo vieme?! Čím len môže urážať
         ľudskú dôstojnosť predstava, že z našej spráchnivelej telesnej schránky rodia sa jako fénix
         myriady nových tvorov, živých dôkazov neprestajnosti kolobehu života už i v smysle úzko
         fyzickom?! A prečo obmedzujeme možnosť organického života na svoju nepatrnú, z diluviálneho
         primitivizmu sotva vykročivšiu zemskú planétu, ktorá je tak nepatrným práškom vo vesmírnych
         končinách?! A prečo blábolia o nádeji skorého dorozumenia s predpokladanými Marťanmi
         pošetilci ofúknutí pseudokultúrou, zabúdajúc na to, že ak je z tisíciny procenta
         pravdepodobné, že by tvorovia oživujúci nášho nebeského partnera boli nám podobní, nám
         pochopiteľní netvorovia, je tisíc pravdepodobností pre to, že blúznime o bytostiach
         nesblížiteľne nám vzdialených a nepoňatných už svojou hustotou, rozmermi a složením,
         vzdialených milionkrát väčšmi než planéta Mars od našej zemskej bubliny našim bláhovým
         ľudským túžbam, merítkam a predstavám?!
    </p>
    <p>
     Naraz vrátila sa do zadumaného filozofa chuť k životu. S chuťou sa navečeral. Prihováral
         sa žene, dcérke, i žartoval. Vydatnú mäsitú večeru zapil vínom, ba neskôr, ponosujúc sa na
         bolenie hlavy, jemným francúzskym koňakom.
    </p>
    <p>
     „Nebudem bdieť, hneď si ľahnem spať, neboj sa,“ upokojoval ženu, potešenú zmenou v jeho
         chovaní. „Ale tej trochu inšpirácie sa mi nesmie vykúriť z hlavy nadarmo,“ — rozsvecoval si
         elektrický luster, sadajúc si po krátkej prechádzke po izbe znovu k stolu.
    </p>
    <p>
     „Neboj sa, duša, bude nám azda dobre, ako nám nebolo.“
    </p>
    <p>
     „Mne zle nebolo,“ dávala hlasne najavo svoju spokojnosť s úradníckou biedou. „A budem
         spokojná, ak mi do smrti horšie nebude,“ dokladala s dôrazom.
    </p>
    <p>
     „Bude nám čoskoro lepšie,“ usmieval sa blažený. „Otvorí sa nám možnosť vyššieho,
         kultúrnejšieho života.“
    </p>
    <p>
     „Nechcem nič, len mi buď zdravinký,“ pohladila muža nežne po černovlasej hlave.
    </p>
    <p>
     Objal ženu vrúcne a rozradostnený, kúzlom domáceho blaha zahriaty, slasťou nového
         poznania a nastávajúcej slávy žiariaci počal písať rýchlymi, trhavými pohybami, odskočiac
         vše od písačky k obloku, v ktorom modral sa a černel večer skláňajúci na nad Prahu, počal
         písať vzletnú báseň v próze, hustnúcu v široké vibrujúce riadky velikých okrúhlych písmen,
         opájajúc sa hudbou vlastných myšlienok, vtelovaných tu v honosné, tam zas v
         kazateľsky-karaťeľsky prísne slová poučiek, rád a výčitiek, dopadajúcich na chrbty, ktorým
         boly adresované, z oblačnej povýšenosti proroka s nehoráznym hukotom a zdrcujúcou
         závažnosťou.
    </p>
    <p>
     „Čo som to vytvoril?!“ užasol melancholik prerodivší sa v optimistu, líhajúc si spať.
         „Prvú kapitolu novej filozofie? Či nové, poeticko-vznešené, nadoblačne vzletné evanjelium,
         omamnú kvintessenciu svojho filozofického systému?! Rodí sa vo mne nový prorok, veliký
         nesmrteľný genij, nastávajúci veľkorysý štátnik, či arbiter mundi?!“ prevaľoval sa s boka
         na bok, vzrušený, ohromený sám svojou veľkosťou, ktorá čoskoro prerazí úzučké stienky jeho
         dosavádnej skromnej existencie, prerazí nespútanou živelnou silou, jako vyrazí z brehov
         rozbesnená, rozvodnená rieka.
    </p>
    <p>
     Skoro celú noc strávil v striedavom polobdení a driemotách. Poriadne zaspal až k ránu.
         Vstával neobvykle neskoro, s divnou sladkou lahodou v duši, v ktorej driemaly blaživé
         dozvuky krásnych, opojných snov.
    </p>
    <p>
     Pri rannej káve vzal do rúk noviny. Listoval v nich zbežne, pozornejšie počal prezerať
         až denné zprávy.
    </p>
    <p>
     Naraz vyskočil od stola hlboko vzrušený, s planúcim zrakom.
    </p>
    <p>
     Ohromné! Neuveriteľné! A predsa pravda. Na Malej Strane dostaly nebezpečné trhliny dva
         domy, tak že musia byť zbúrané. Ba zreteľné príznaky sosúvania objavily sa i na dome v
         Havelskej ulici, tak že musí byť bezodkladne zaistený spolu s domami susednými.
    </p>
    <p>
     Čo to? Deje sa zázrak?! Živelné poruchy, sprevádzajúce jeho velikú missiu, sa množia?!
         Či by sa ozaj blížil zánik, neodvratný koniec?!
    </p>
    <p>
     Či sa možno diviť?! Aký smysel by mal zemský život, keď on, posledný veľduch dovŕši
         múdrosť múdrostí, zázrak zázrakov svojou epochálnou filozofiou, naplniac smysel dosavádnych
         äonov zemského bytia?!
    </p>
    <p>
     Pramatka Zem umrie, dožijúc sa skvelého vyvrcholenia svojho dejstvovania. Velebná chvíľa
         zániku, gigantického, neodvratného, v ktorej vzdujú sa morá a splynú s prepadávajúcou sa
         pevninou, keď rozpútané živly pochovajú pod trosky sveta honosnú nádhernú budovu
         mnohotisícročnej civilizácie, pripraviac v nej príšerný hrob všetkému stvoreniu, velebná
         chvíľa, blížiš sa!
    </p>
    <p>
     Prvé otrasy zemskej kôry, zvestujúce naplnenie smyslu dejín, blízkosť posledného,
         najväčšieho zázraku, čo vyrovná sa vašej osudovej grandioznosti?!
    </p>
    <p>
     Ale prečo očakávať konečný zánik hneď?! Či nemôže trvať trebárs roky, celé storočie?!
    </p>
    <p>
     A nevzniknú znovu nové svety, nový život z vesmírneho chaosu?!
    </p>
    <p>
     — — —
    </p>
    <p>
     Kráčal do úradu s vypnutou hruďou a vztýčenou hlavou, upierajúc pohľad do modravých
         diaľok, ponad úbohé ľudské mravenisko, lepiace sa mu na nohy.
    </p>
    <p>
     Zázračný kľud, istota naplnily jeho dušu, v ktorej rozhostil sa velebný sviatok. Veliký
         okamih sa blíži, ale jeho blízkosť, jeho, Miloslava Rojku, suverénne kľudného vo svojej
         nadľudskej istote, už nevzrušuje.
    </p>
    <p>
     Už sa nezachvieva vnútorným nepokojom, zmietaný starosťou, čo povie prezidentovi. Už je
         nie v pochybnostiach o tom, ako otočí smerom k efektne kľukatej serpentíne, vedúcej rýchle
         a iste na závratne strmý hrebeň vysokého vrchu, železom okované kolá svojho osudu.
    </p>
    <p>
     Úvod do novej filozofie, efektne dúhové kaskády oslňujúcich period, šumiace velebne,
         slávnostne jako prahorné vodstvá po stvorení, fixované sú pevne, v plnej svojej nádhere i
         ohromujúcej vznešenosti na biele pruhy papieru, ktorým sa hrdlo nafukuje, vedomé súc si
         pokladu, ktorý skrýva, tmavé vrecko jeho kabátu.
    </p>
    <p>
     Pracoval radostne, pokojne, uľavujúc v styku s kolegami žartovnými slovy občasnému
         prílivu svojho neskrotného optimizmu, ktorý naplnil dušu jeho do najhlbších hlbín.
    </p>
    <p>
     — — —
    </p>
    <p>
     Popoludní prebleskol mu hlavou smelý nápad. Čo, ponechá odhalenie svojich svetoborných
         objavov prezidentovi čírej náhode recepčných eventualít?! Bude sa nedôstojne vtierať do
         pozornosti najvyššieho reprezentanta štátu jako servilní rímski poeti, tyjúci z priazne
         Caesarov?
    </p>
    <p>
     Nederogovalo by ti to, Miloslave Rojko, univerzálny filozofe?!
    </p>
    <p>
     Nestáva sa jakýmsi novým fórumom, stredobodom rastúcim denne na svojom význame, tvoj
         byt, kancelária, v ktorej pracuješ, každá piaď zeme, po ktorej kráčaš?!
    </p>
    <p>
     Prečo by si sa neodhalil svetu vo svojej ohromujúcej velikosti už pred púťou na Hrad, ba
         práve preto, aby si ju zmenil v jasavý triumf?!
    </p>
    <p>
     Prečo by si nevychŕlil do sveta najmohutnejší ohlas k ľudstvu, jaký vôbec odznel od
         pravekov po dnes, prečo by si ho nevychŕlil do vesmírnych končín už dnes alebo zajtra?!
    </p>
    <p>
     Prečo by si neuviedol prezidenta v úžas a nadšenie o celé hodiny prv, než uzrie ťa
         tvárou v tvár?!
    </p>
    <p>
     Čo si vlastne objavil, veľký filozofe?! Novú formuláciu teórie relativity?!
         Československú či slovanskú obmenu filozofického systému Einsteinovho?! Či niečo neskonale
         väčšieho, ďalekosiahlejšieho, voči čomu sú suché striktné vety vychyteného
         nemecko-židovského mysliteľa niečim tak úbohým, jako v porovnaní s chicagskými veľkomlynmi,
         chŕliacimi zo svojich mohutných útrob záplavy sypkej bielej spásy večne sa hladu
         obávajúceho ľudstva, mĺkve žitné zrno, vypadlé z klasu a zašliapnuté do blata hospodárom,
         čo kochá sa vo sviatok blaživým pohľadom na krásnu úrodu?!
    </p>
    <p>
     Prečo si namýšľaš, že si chodil k Einsteinovi do školy, večne skromný tichošliapku,
         Miloslave Rojko, ktorý si nechceš priznať, že si najoriginálnejší z filozofov?! Akým právom
         degraduješ sa na epigona, geniálny mysliteľu, ktorého systém oslepí svet svojom záplavou
         svetla väčšmi než jasné poludnie júlové slnko mrzáka, obnaživšieho pred ním svoje choré
         oči?!
    </p>
    <p>
     Neváhaj, odhaľ duchovným špicom svoju príšerne hlbokú múdrosť ešte dnes a začni stúpať k
         vrcholom slávy o 48 hodín prv, než si pôvodne zamýšľal!
    </p>
    <p>
     Áno, urobí tak! — rozhodol sa zrazu. Nebude meškať ani minútu. Na pražský Hrad nebude
         kráčať pozajtre neznámy, v očiach sveta bezvýznamný človek. Ale poletí naň, vezúc slávneho
         mysliteľa, ktorého vehlas budú práve hlásať ohromenej Europe do všetkých jej kútov — rýchlé
         jako sen rádiové vlny, poletí nádherné luxusné auto, vyslané prezidentom, sprevádzané
         čestnou stotinou a ohlušujúcim jásotom máss, upadajúcich do vytŕženia vedomím, že z ich
         lona, v ich dusivom okruhu zrodil sa fenomén tísícletia, auto filmované k vôli svojmu
         slávnemu pasažierovi a fotografované z preplnených ulíc, okien, balkónov, vysokých striech
         palácov a chrámov, sledované rojom neodbytných zprávodajov, prissávajúcich sa ku stopám
         jeho triumfálnej dráhy s húževnatosťou pijavice.
    </p>
    <p>
     Ešte dnes večer — rozhodol sa náhle — svolá k dôvernej besede duševný výkvet republiky,
         shromaždený v Prahe. Ešte dnes pošle oklep svojej velebnej filozoficko-poetickej hymny
         Československej tlačovej kancelárii, aby ohromila v nasledujúce hodiny nočné redakcie
         hlavnomestských a vidieckych žurnálov a naplnila, slávou jeho mena pol Europy.
    </p>
    <p>
     Áno, ešte tejto noci vyletí do sveta prudkosťou blesku pekelná bomba, aby vybuchla do
         rána s ohlušujúcim rachotom, plniac desivou ohnivou svetelnou záplavou kotliny krajín i
         úbočia dolín, samoty odľahlých dedín i zamĺkle ulice miest, precítajúcich ospale zo svojho
         lenivého spánku.
    </p>
    <p>
     Miloslav Rojko počínal cítiť, že blízkosť svetodejnej chvíle strhuje ho neodolateľnou
         silou do svojho víru. Či možno klepať nicotné kramárske pololži na nevinný papier vo
         chvíli, keď blíži sa rýchlosťou víchrice ohromná udalosť, velebná posvätná chvíľa, v ktorej
         zmení sa smysel sveta a života, ktorou nastane nová, vrcholná dejinná epocha, žiariaca
         svetom jasne do neznámych diaľok budúcnosti, driemajúcej dosiaľ v tajomných hlbinách
         záhadných túh a snov.
    </p>
    <p>
     A uderila hodina, plniaca Rojku presvedčením, že je čas započať dielo, zahájiť
         najgrandioznejšiu hru, čo ju videly veky.
    </p>
    <p>
     Treba poslať oklep veľkolepého filozofického konceptu do Č. T. K.
    </p>
    <p>
     Vyňal ho z vrecka kabátu rukou chvejúcou sa hlbokým vzrušením a strkal do veľkej
         modravej obálky, zaliepajúc ju a adresujúc.
    </p>
    <p>
     Tak spľasklá obálka väzní v sebe ohromný skvelý meteor, nad ktorého žiarou užasnú o pár
         hodín svety!
    </p>
    <p>
     Zavolá bankového sluhu, chytrácky sa usmievajúceho vychrtlého Sládečka a pošle ho so
         vzácnou obálkou do tlačovej kancelárie.
    </p>
    <p>
     Čo, vydá si svoj jedinečný poklad z rúk? Sverí sa na cudzieho s najintímnejšou,
         najvýznamnejšou vecou celého svojho života?!
    </p>
    <p>
     Rýchle vstal a obliekol si plášť, svierajúc v rukách obálku jako relikviu.
    </p>
    <p>
     Zanesie si ju sám.
    </p>
    <p>
     Zašiel, majstrovsky krotiac svoje zimničné vzrušenie, do tretej izby k plešivému
         prokuristovi so špicatou vtáčou hlavou.
    </p>
    <p>
     Vypýtal sa od neho na hodinovú prechádzku pod zámienkou, že ho bolí hlava.
    </p>
    <p>
     A vychytil sa rozvírenými ulicami hľadať tlačovú kanceláriu.
    </p>
    <p>
     Spýtal sa na ňu prvého chodca, obstarného robotníka v zašpinených ľahkých modrých
         šatoch, nesúceho sväzok silných drôtov a žiarovky.
    </p>
    <p>
     Ten nemal o existencii Č. T. K. ani tušenia.
    </p>
    <p>
     Vošiel do papiernickeho krámu a predložil otázku vysokej ružovolícej predávačke.
    </p>
    <p>
     Zadívala sa na neho nechápave.
    </p>
    <p>
     Až keď bol zase vonku na ulici, prišlo mu na um, že sa nemá spytovať na zkratku, ale na
         plnú firmu:
    </p>
    <p>
     „Československá tisková kancelář.“ —
    </p>
    <p>
     Ale prečo by sa spytoval, keď mu to povie spoľahlive a rýchle adresár zavesený, hľa, na
         sľučke v najbližšom telefónnom automate?
    </p>
    <p>
     Vrazil do neho, zahoriac nervóznou nedočkavosťou a počal listovať v belasoobálkovej
         žltolistej knihe.
    </p>
    <p>
     Sláva! Československá tisková kancelář. Praha-II., Štepánská 53 b.
    </p>
    <p>
     Násilne zpomalil kroky, aby neprišiel na prvú štáciu vzostupnej krivky svojej kariéry
         udychčaný.
    </p>
    <p>
     Zamieril do Štepánskej ulice. Áno, nepárné čislo domov po pravej ruke. Rozbehol sa od
         palácov s najvyššími čísly, obzerajúc na každom dome tabule a vývesné štítky.
    </p>
    <p>
     Nič. Čo to?! Veď je tu už devätaštyridsiatka, sedemaštyridsiatka.
    </p>
    <p>
     Vrátil sa nazad, obzerajúc pozorne každý dom. Nemalo by to byť tu? Nie, ba vlastne tuná?
    </p>
    <p>
     Po ČTK ani stopy.
    </p>
    <p>
     Iste presídlili, a zmena je nie prevedená v adresáre. Spýta sa v niektorom obchode na
         rohu Václavského.
    </p>
    <p>
     Obzrel sa, kráčajúc ulicou na námestie, ešte naposledy.
    </p>
    <p>
     Čo to?! Vrátil sa, zočiac bielošedý plechový štít vystrčený hlboko do ulice, na ktorom
         skvela sa úplná firma tlačovej kancelárie.
    </p>
    <p>
     Vyšiel pod bránu a obzeral si pod telefonom vpravo učupené pozamykané zásuvôčky so
         štítkami pražských denníkov.
    </p>
    <p>
     Tým všetkým a ešte pár tuctom vidieckych a zahraničných novín dodá tlačová kancelária
         jeho senzačný elaborát.
    </p>
    <p>
     Hra sa začína!
    </p>
    <p>
     Vyletel ako na krýdlach hore schodmi. Zostal udychčaný na treťom poschodí.
    </p>
    <p>
     Vydychoval, horiac netrpelivosťou, a vyťahoval z vrecka zrkadielko, aby si prihladil
         rozstrapené vetrom čierne vlasy.
    </p>
    <p>
     Tak, konečne! Vytiahol z vrecka osudnú obálku a pritlačil so slávnostne vážnym pocitom
         gombík elektrického zvonca.
    </p>
    <p>
     Dvere sa úctive rozletely.
    </p>
    <p>
     Na chodbe sa neobjavila živá duša.
    </p>
    <p>
     Zrak sa mu skĺzol na zarámované obrazy najkrajších prírodných partií republiky. Cítil
         uspokojenie, že slovenské Tatry medzi nimi nechybely. Popošiel chodbou, obzerajúc si štítky
         nad jednotlivými dvermi.
    </p>
    <p>
     Sklenenou vrchnou polovicou pravých dverí pozdravilo ho bielenou tabuľou tlumené slnečné
         svetlo.
    </p>
    <p>
     Zaklepal. Rázna ruka otvorila. Vo dverách zjavil sa modroodený sluha.
    </p>
    <p>
     „Čo si prajete?“
    </p>
    <p>
     Skoro by sa bol zmiatol. Ale uvedomiac si bleskurýchle ohromný význam maličkostí,
         spustil plynne, s pocitom istoty:
    </p>
    <p>
     „Priniesol som túto dôležitú zprávu pre vašu kanceláriu.“
    </p>
    <p>
     „Prosím. Ja to odovzdám pánom,“ kládol sluha obálku do poličky, visiacej na stene, na
         hromádku k iným.
    </p>
    <p>
     Filozof odchádzal vážnym, pomalým krokom.
    </p>
    <p>
     A teraz rýchle konať! Čo najprv?! Musí pozvať duchovný výkvet metropole k sebe na
         schôdzku.
    </p>
    <p>
     Ale kam ich vlastne pozvať?!
    </p>
    <p>
     Do ktorej útulnej kaviarne či separovanej miestnosti, aby neboli rušení vo svojom
         božskom rozjímaní?!
    </p>
    <p>
     Čo, pozvať ich tak do osobitnej miestnosti malostránskej kaviarne „Opery“?! Na kedy? Na
         siedmu dnes večer.
    </p>
    <p>
     Odkiaľ im bude telefonovať? Z banky? Nie, to by ho ženírovalo. Nepovolaní nepotrebujú
         predbežne o veci nič vedieť. Až zajtra ráno.
    </p>
    <p>
     Zabočil na hlavnú poštu. Tam sa zavrel do automatu. Komu vlastne telefonovať?! Karlovi
         Čapkovi, Hilarovi, profesorovi Rádlovi? A či aj Peroutkovi, opátovi Zavoralovi, univ.
         profesorovi Krejčímu?! Utíš sa, rozbúrené srdce, utíš! Pekne jednomu za druhým. A nie je
         slušná vec, aby dal vedieť o svojom objave, prv než sa svet dočíta o ňom v novinách, aj
         prezidentovi?!
    </p>
    <p>
     Skoro sa mrzel sám na seba, že ho to prv nenapadlo. Volal tedy telefónom najsamprv dra
         Kučeru.
    </p>
    <p>
     Požiadal ho, aby sdelil prezidentovi senzáciu: Ja, Miloslav Rojko, prišiel som na
         československú formuláciu teórie relativity. Pár axiomov uverejňujem v zajtrajších
         novinách. A s ďalším som k dišpozícii prezidentovi.
    </p>
    <p>
     Počínanie dra Kučeru geniálneho blúznivca skoro rozladilo. Doktor Kučera neprijímal jeho
         sdelenie s úctou a rešpektom, jaký očakával. Ba prezidentov osobný tajomník dovolil si
         nejapnú poznámku: „Ale, ale!“ a počal sa hlúpe vyhovárať, že nevie, či bude mať vôbec
         príležitosť hovoriť s prezidentom o veci v týchto dňoch.
    </p>
    <p>
     Ak má prezidentovi čo sdeliť, aby to sdelil listovne.
    </p>
    <p>
     „Načo listovne?!“ vyhŕklo to z indignovaného mysliteľa. „Som k nemu predsa zvaný na
         pozajtrajšiu recepciu.“
    </p>
    <p>
     Nespôsobný sekretár nedal Rojkovi ani dohovoriť, ale zavesil sluchátka.
    </p>
    <p>
     „Ty tomu rozumieš, kapustná hlava!“ pomyslel si filozof. „Aha! už to mám! V tebe hlodá,
         nebodaj, červ závisti!“ prezrel Miloslav svojho neprajníka až do špikov.
    </p>
    <p>
     Telefonoval ďalej. Čapka hľadal v redakcii „Lidových Novín“. Dáka protivná ženská
         odbývala ho, že kto vie, či sa doktor podíva ešte dnes do redakcie, ale že mu sdelí
         pozvanie. A podobne nechal telefonický odkaz pre dra Hilara u portýra Národného divadla. S
         univerzitnými profesormi nedostal vôbec spojenia. Aspoň sľúbil opáta Zavorala upovedomiť o
         veci úlisný mních v kancelárii strahovského kláštera.
    </p>
    <p>
     Kto z nich asi príde?!
    </p>
    <p>
     Miloslav Rojko vykročil zo sklenej telefónnej búdky, na ktorú už energicky klepala
         netrpelivá mladá vysoká ženská.
    </p>
    <p>
     Vracal sa pomaly do bankových kancelárií.
    </p>
    <p>
     Valom blížila sa šiesta. Utiahol sa do bočnej miestnosti k telefonickému aparátu. Volal
         znovu Strahov, Lidové Noviny, Národní divadlo. Hlásili sa samí podriadenci. Nevedia vraj,
         kedy hľadaný pán príde a či vôbec príde. Opát Zavoral je na večeri u arcibiskupa. Dr. Hilar
         nepríde dnes už vôbec do divadla.
    </p>
    <p>
     Prvé nezdary, prekážky.
    </p>
    <p>
     Ale či ho môžu ozaj mýliť na jeho smelej dráhe?! — Usmial sa pohŕdave. — Stonásobne
         väčšie prekážky by nezlomily, ale skôr zaoceľovaly jeho železnú vôľu.
    </p>
    <p>
     Keď nestoja predbežne o perly ľudia, pohodí ich sviniam.
    </p>
    <p>
     Svoje filozofické evanjelium prečíta miesto vrcholným pražským mysliteľom — priemerným
         filistrom: kolegom v úrade.
    </p>
    <p>
     Nech vidia, s kým to úradujú už piaty rok v dusivom bankovnom ovzduší. Nech užasnú,
         presvedčiac sa, že úradujú — s géniom!
    </p>
    <p>
     Napísal pár pozvánok a dal ich zaniesť po sluhovi na stôl namysleného prokuristu s
         vtáčou hlavou, bzučivého hlavného pokladníka, hlavného účtovníka, jednoho z korešpondentov
         cudzozemského oddelenia, mohutného rapavého dišponenta z hlavnej dvorany a ešte so dvoch
         mladších pánov.
    </p>
    <p>
     Direktor bol už dávno preč.
    </p>
    <p>
     Po odbití šiestej zavládol v kanceláriách čulý ruch, podobný hemženiu a bzučaniu včiel
         chystajúcich sa vyletieť z úlu. Úradníci si zamykali stoly, strkali noviny do svrchníkov a
         počali si umývať ruky, veselo žartujúc.
    </p>
    <p>
     Naparfümovaný holohlavý prokurista priblížil sa k Rojkovi a premeriavajúc si ho
         pohŕdave, cedil cez zlaté zuby pochybovačnú otázku:
    </p>
    <p>
     „Čo nám to, pane Rojko, chcete vlastne predčítať?! Novelu, či zamilované verše?
         Sentimentálné novely nemám rád, ešte tak dáku kratšiu vecičku, ale musí byť hodne pikantná.
         A na páchanie ľúbostných veršov sa mi zdáte už pristarý, hehehe!“
    </p>
    <p>
     „Uvidíte hneď, pane prokurista. Je to niečo o mnoho zaujímavejšieho a významnejšieho.“
    </p>
    <p>
     „Tak, kieho ďasa?! Vyložené svinstvo a či taká chudokrevná, otrepaná politická satira?“
    </p>
    <p>
     „Niečo filozofického,“ zapálil sa korešpondent až po uši jako panenka.
    </p>
    <p>
     „Ach, tak?“ otváral kocúrie oči rodený skeptik. „Vy sa zaoberáte filozofiou?! To by som
         vo Vás, na môj’ dušu, nebol hľadal. — No, známe to. Človek počíta piate cez deviate, v
         hlave sa mu z toho urobí sečka, potom to poreže a servíruje hoviadkam vo válove. No, čo,
         však mám pravdu?“
    </p>
    <p>
     „Príďte, nepríďte, jako sa Vám páči —“ odsekol urazený blúznivec úsečne a vypäl
         sebavedome hruď. O chvíľku mu však bolo už samému divné, odkiaľ nabral toľko gurážu, že
         hovoril tak smelo so svojím predstaveným.
    </p>
    <p>
     So traja z pozvaných úradníkov zastali, svrchníky na sebe, obďaleč.
    </p>
    <p>
     „Kde to chcete čítať, pane Rojko?“ ozval sa uškrípaný pokladník, upomínajúci postavou a
         hlasom na bručivého medveďa.
    </p>
    <p>
     „Poďte, páni, k nám!“ ponúkol sa korešpondent z cudzozemského oddelenia a zaviedol
         skupinu Rojkových poslucháčov hore schodmi na prvé poschodie.
    </p>
    <p>
     Vchádzali do kancelárie jeden za druhým.
    </p>
    <p>
     Bruchatý mladý likvidátor zaboril sa hneď do mäkkej, pružnej pohovky. Chudý hlavný
         účtovník s ohromnými americkými sklami na pichľavých potkaních očiach zadíval sa tázave na
         nového spisovateľa.
    </p>
    <p>
     „No, tak!“ — počal byť vysoký mohutný disponent netrpelivý, premeriavajúc izbu drobnými
         nervóznymi krokmi.
    </p>
    <p>
     Rozosadili sa po hnedých stoličkách a zelenej plyšovej pohovke.
    </p>
    <p>
     Blúznivý Rojko podišiel k obloku a rozkrútil si svoj elaborát. Prešiel očima po
         prítomných a počal čítať povýšeným slávnostným hlasom, pri čom tvár skromného dosiaľ
         tichošlápka počala sa zalievať žiarou vrcholného nadšenia a nadzemského šťastia.
    </p>
    <p>
     Na plnmesiacovitej brunátnej tvári likvidátorovej objavil sa tlumený úsmev. Chudý
         obrejlenec počal zmätene žmurkať svojimi drobnými potkaními očima. Ostatní hľadeli s
         rastúcim prekvapením, spolu však s dobromyseľnou účasťou. Iba holohlavý prokurista sa počal
         hrýzť do bľadých rtov, tváriac sa, jako by zakusoval do kyslého citróna.
    </p>
    <p>
     A zatiaľ sa Miloslav Rojko rozlietol svojím povzneseným hlasom k mohutnej emfáze, a
         uprúc zavše oči k jasnej hviezdnatej oblohe, čítal svoje filozoficko-poetické periody s
         vrcholným sebavedomím proroka, hrmiaceho do vesmírnych priestorov nové, velebné evanjelium:
    </p>
    <p>
     „Smier vedy s náboženstvom.
    </p>
    <p>
     Máte pojem o rozmeroch kozmických?!
    </p>
    <p>
     O vesmírnych diaľkách, o úžasnej dĺžke äonov?
    </p>
    <p>
     To všetko, čo plní skoro výlučne celý náš osobný svet s jeho celoživotným existenčným
         bojom, s jeho mileneckým, manželským šťastím, sveta päť zemedielov, osemnásťsto milionov
         ľudí i s ich živočíšnymi a rastlinnými druhmi atď. — to všetko je púhy prach, púhy bacil,
         nepatrný mikrokozmos v mikrokozme. Naša zemská planéta náleží k nesčetnému miliónovému
         dvoranstvu Slnka-kráľa, ktorý sám je iba mizerným vazalom iného slnečného Obra, k predstave
         jehožto velikosti je slabý hrdý ľudský modzog.
    </p>
    <p>
     Od svojho narodenia až po svoj skon obdivujeme nádherné Divadlo: vzdušné floty a flotily
         oblakov, najnádhernejší sveta ornament: oslnive pestrý grandiozný Oblúk, siahajúci od
         jednoho konca nášho optického sveta ku koncu druhému.
    </p>
    <p>
     Každý skoro deň kocháme sa pohľadom na najgrandioznejšiu scénu: na hviezdnatý firmament,
         červánkov šarlátovú záplavu, na najskvelejšie divadlo všenároda Zeme. Nevidíme celého
         javiska, iba púhy jeho sektor, nemajúc ani len hmlistého poňatia o rozmeroch velescény
         Svetov celej. Naše miesto vo vesmírnom obrovskom hladišti je prabiedné. Neraz mávam dojem,
         že kukáme odniekiaľ s druhej či tretej galerie na Najskvostnejšiu všetkých Vekov „Prodanú
         nevestu“. Hudba dolieha k nám slabo, zkreslene, odrážajúc sa o strop, Jeníkovi a Mařenke
         vidíme iba vrch hlavy. Unikajú nám zamilované postoje, mimika i nádhera línií tela skoro
         úplne.
    </p>
    <p>
     Nevidíme režiséra, nepočujeme šepkára, nevieme objaviť šéfa výpravy ani odhaliť
         dramaturga, nevidíme, trebárs by sme boli v samom prvom rade prízemia, ba trebárs v
         červeným plyšom pokrytej prezidentskej loži, nevidíme ostiechavého či nad naším zvedavým
         záujmom, lačným senzácie, vysoko povzneseného autora, skladateľa božských harmonií.
    </p>
    <p>
     A my, šustrovskí učnia sliepňajúci so svojho chuďasského stanoviska, my by sme chceli
         pochybovať, že existuje — Autor?!
    </p>
    <p>
     Preto neblúznite, nedelírujte mi o grandioznosti „vedeckého komplexu“, až k
         nepríčetnosti nafúkaní učenečkovia, ktorí ste sa dosiaľ nedostali ani len na Mesiac,
         vzdialený od nášho planétneho prášku púhych štyristotisíc kilometrov, ktorážto tak zvaná
         „diaľka“ javí sa nám vo vesmírnych rozmeroch kratšou než činí rozpjatie medzi dvoma
         protiľahlými oceľovými stenami, obklopujúcimi s dvoch strán uško najmenšej ihly, ktorú
         vôbec dostať v Prahe.
    </p>
    <p>
     Hľaďte najprv preklenúť priestor medzi zemou a mesiacom atď. smerom k Slncu, podľa
         všetkého najmenšiemu, najľadovejšíemu zo Slncovej myriady, rozsiatej po Vesmíre jako sú
         rozsiate atómy prachu po nám tak drahých, „zemský ráj“ nam pripomínajúcich, májove-svieže
         zelených nivách a luhoch našej drahej, blanickými rytiermi a zmŕtvych vstalými Jánošíkmi
         nám v hodinu dvanástu vybojovanej rodnej, na svete najdrahšej matičky Republiky.
    </p>
    <p>
     Spejte od Slnca ďalej do kozmických „neznámycn končín afrických“ k zahájeniu prvých
         výskumov — objavov neodhalenej, poviestkove nám znejúcej Oceánie a Atlantidy. A jestli
         budete skúmať liet perennia a motor-var vášho vedeckého snaženia poženie vás na desiatky
         tisíce kilometrov, z ktorých stačí každý na celoživotnú púť neobjavenej dosiaľ hmyzej
         odrody — neviem, neviem, či budete svojmu, v neomýlnosť vedy tak slepo veriacemu publikumu
         môcť podať o Vše-Dirigentovi — Tvorcovi čo jakú matnú, na nepoznanie vybľadlú fotografiu.
    </p>
    <p>
     Ale nevnucujte nám pod hrozbou odoprenia rozhrešenia, exkomunikácie z cirkve svoje
         infantílné bájky o staričkom Otcovi-Svoriteľovi a jeho „rodine“ ani vy, kňazi, pohanskí
         žreci, ktorých zaklínačské formule zapáchajú nám, ach, tak zapáchajú vyvetralou už
         plesnivou stuchlinou bájne šerého staroveku!
    </p>
    <p>
     Smierte sa, kráčajte spolu cestou života aspoň vo svojich prapotomkoch, vy, kňazi a
         vedátori, „dietky svojej doby“, z ktorých žiadna nie je ani miliontinou sekundy proti
         perenniam kozmických vekov!
    </p>
    <p>
     Rozporu medzi vaším horúčkovým blúznením nieto. Z oboch druhov blúznenia zaznievajú k
         nám iba ak strachy a nádeje, boľasti a rozkoše zemských ľudotvorov, tackajúcich sa tak
         medzi bezútešným „slzavým údolím“ a „zemským rájom“.
    </p>
    <p>
     Senílni či infantílní hlupáčkovia, kamaráťte sa, hrajte sa, ukracujte si dlhý čas!
         Dosiaľ ste sa vo svojej nezbednosti ustavične ruvali, šklbali, kopali. Jedni a druhí ste
         plní modrín, jedni i druhí máte tváre znetvorené bôľom a zlosťou, mokré od plaču i červené
         od rozčúlenia. Ja — neviem, či otec váš či pestún, učiteľ, či majster-vodca ukazujúci vám
         cestu — návod k zaisteniu si „solídnej občianskej existencie“, ja volám na vás: dosť boja!
         dosť ruvačky! Pohlušili by ste sa! K práci! Na šusterskú trojnohu! Ku knihe!
    </p>
    <p>
     Počúvnite ma, trebárs sa vám zdám nerozumným azda „hrubcom“, „trýzniteľom“. Chcem iba
         vaše šťastie, úspechy! Chcem sa raz na staré kolená, až budem už skromne u svojich
         detí-nedetí či vo svojej staromládeneckej diere jako starý jazovec po životnom hrdlovaní
         privatizovať, chcem sa raz na spôsob šedivého učiteľa pochváliť, popýšiť, keď zazrem zavše
         v žurnále krikľavý inserát fabrikanta-milionára, chcem sa raz popýšiť pred susedmi: „viete,
         že ten človek sa u mňa vyučil?“ — keď zahrčí pred mojimi nízkymi malými okny auto
         ministra-elegána: „viete, že ten človek chodil ku mne do školy?! A bola to bystrá, veľmi
         bystrá hlava. Bolo to na ňom vidieť, i keď si zavše zaleňošil, poruval sa s druhmi. A vôbec
         myslím, že bujní, nezbední fagani, takzv. mladistvé „postrachy rodičov“ to v živote často
         ďalej dotiahnu, ako tichí, poslušní bifleri, povahy zrodené najviac ak pre prechodné
         pisárske miesto alebo podavača tehál u posledného murára, pracujúceho na nástavbe v našej
         stovežatej matičke Prahe, na jejžto hradčanskej silhuete sa tak impozantne rysuje Hrad i so
         vstávajúcou z mŕtvoly stredoveku kathedrálou.““
    </p>
    <p>
     Univerzálny filozof dokončil a podíval sa víťazoslávne na svojich posluchačov.
    </p>
    <p>
     Tí hniezdili sa, škľabili, bľadli a červenali od rozpakov a — žasli.
    </p>
    <p>
     Tvorcovi nových epoch neušiel tento mimovoľný úžas inferiorných tvorov, ohromených
         blízkosťou — zjavenia. Ba úžas ten naladil ho k nebesky blaženému úsmevu.
    </p>
    <p>
     Prokurista vymenil si pohľady s bruchatým likvidátorom. Žmurkli jeden na druhého na
         znamenie, že si rozumejú. Chudý účtovník chcel zrejme niečo namietať, ale so troje
         vyčítavých pohľadov okamžite ho odzbrojilo.
    </p>
    <p>
     „Pôjdete domov?“ ozval sa k Miloslavovi Rojkovi kolega zo zahraničného oddelenia
         súcitne. „Dovoľte, aby som Vás odprevadil.“
    </p>
    <p>
     Univerzálny filozof odpovedal zábleskom vďaky v oku.
    </p>
    <p>
     Vymódený, elegantný, štihlý, pružný blondýn zavesil sa jemne do Rojkovho ramena.
    </p>
    <p>
     Ostatní posluchači ztratili sa nepozorovane.
    </p>
    <p>
     Vychádzajúcu dvojicu ovial tmavou chodbou prudký chladný prievan schodišťa.
    </p>
    <p>
    </p>
   </div>
   <div type="chapter">
    <head>
     VII.
    </head>
    <p>
    </p>
    <p>
    </p>
    <p>
     S filozofom zatočil sa svet. Trhol sebou celý zľakaný. V hustej tme zavial prievan
         znovu. Ozvalo sa jakoby zamňaukanie rozvášnených zdivených mačiek. Akoby sa boly
         bleskurýchle prehnaly okolo neho, ceriac na seba ostré biele zúbky a driapajúc sa zúrive,
         za divokých výkrikov boľasti do krvi pazúrovitými prackami. Prehnaly sa jako vrieskavé
         strigy, lietajúce nočným vzduchom na ohnivých metlách.
    </p>
    <p>
     Ale v tej chvíli sa mu rozbresklo. Nie, nie sú to mačky, ani strigy, ale ženy, ženy
         vášnivé, na seba vzájomne divoko žiarliace, zápasiace a závodiace. O koho? Zrejme o neho,
         genia, nad celý svet povýšeného, sekulárneho veľmysliteľa! Ženy, nie strigy ani mačky a či
         práve preto šelmy kruté, krvelačné, strašné svojím tajomným kúzlom i neúmornou dychtivosťou
         za tým, za čím raz zatúžily. Závodia o neho na život a na smrť — cudná červenolíca kolegyňa
         s havraními vlasmi a panensky tvrdými, čerešňovokrvavými perami, práhnucimi za divokou
         slasťou prvých zakúsnutí. Cudná Ela však závodí oň, ach, márne. Jeho si trúfa urvať
         zlatovlasá, bielokrká žena, pani kolegu-účtovníka s pátravými potkaními očima, pružná,
         mrštná tygrica zelenavých očí, s rozkošnicky sa zachvievajúcimi ružovými nozdrami, s vášňou
         prudkou, rýchlou, omračujúcou jako výboj elektriny. Ta schváti ho, ach, do svojich lačných,
         haditých ramien, bez odporu, bez milosti! A čo to?! Čo to zažiaril zrazu vo tme za pár
         velikých, hlbokých, zamatových očí, jaká sála z nich láska, odovzdanosť i nemá výčitka, že
         sa nebráni, nebráni silou-mocou bezohľadným uchvátiteľkám, z ktorých jedna už-už jása v
         svojom opojnom triumfe?! Miluje ho, trpí, nesmierne trpí a predsa verí v jeho skorý návrat
         k nej, nežne ho hladiac láskavými vernými očima — miesto vášnivých výbuchov hnevnej
         žiarlivosti.
    </p>
    <p>
     Ó, jako len mohol na ňu zabudnúť, na stálocitú, anjelsky dobrú Vlastu, jejž smutné
         úprimné oči sľubujú toľko hrejivého blaha na desaťročia?! Na peknú, dobrú, zádumčivú pani
         Vlastu, ženu malého, protivného módneho obchodníka v ulici neďaleko Rojkovho bytu, večne
         túžiacu, neporozumenú, k vôli ktorej kúpil, idúc z úradu domov, za štyri roky svojho
         pražského pobytu, ach, už toľko razy balíček zbytočných drobností: košeľových gombičiek,
         manžet, golierov, viazaniek i gumových podväzkov, všetko iba preto, aby aspoň na pár
         letmých minút shliadol zamatový pár tmavohnedých očí zamĺklej pani Vlasty, v ktorej plnom
         altovom hlase chvelo sa toľko teplého citu!
    </p>
    <p>
     — — —
    </p>
    <p>
     Precitol podopieraný na tmavom schodišti svojím ochotným druhom.
    </p>
    <p>
     „Pane kolega, ide na Vás závrat; podoprite sa smelšie o mňa!“
    </p>
    <p>
     Poslúchol. Kráčali ruka v ruke hlučnými ulicami, osvieženými miernučkým večerným vánkom.
    </p>
    <p>
     Miloslav Rojko vydychoval zhlboka, púšťajúc sa pomaly do kroku s váhavosťou dieťaťa,
         naučivšieho sa práve chodiť. Kto ho to sprevádza? Prvý učedlník, či priateľ, ktorý si
         doposiaľ netrúfal odhaliť mu svoje city?!
    </p>
    <p>
     Pocítil hlbokú vďaku k prozreteľnému sprievodcovi, ktorý ho včas vyrval z roztočeného
         víru ostatných kolegov-posluchačov, chystajúcich sa osláviť prvý veliký vedecký triumf
         svojho druha zrejme poriadnou lumpačkou v daktorom nočnom lokále.
    </p>
    <p>
     Rojku a jeho druha obstúpily černejúce stromy a krovie zamĺklého večerného parku.
         Filozofovi bolo na duši tak zvláštne ľahko. Posledný raz prechodí sa večerne krásnou Prahou
         jako neznámy človek, nebudiaci na uliciach verejnej pozornosti. Naposledy ssaje do seba
         nerušene vzduch voľnosti súkromníka, ktorý je dosiaľ uchránený špinavého bodavého dotyku
         širšieho sveta. Ach, ostatná intímna chvíľka nepovšimnutosti, jaká si blaživá, krásna!
    </p>
    <p>
     Púšťali sa voľným pomalým krokom dolu ožiareným chodníkom Václavského námestia, keď si
         dovolil mlčanlivý druh s vľúdnym úsmevom v tvári priateľskú otázku:
    </p>
    <p>
     „Odkedy sa zaoberáte, pane Miloslav, filozofiou?“
    </p>
    <p>
     Bľadá tvár blaženého snílka rozšírila sa povýšeným úsmevom:
    </p>
    <p>
     „Veľmi dávno. Skoro od narodenia.“
    </p>
    <p>
     „Čítali ste knihy, kompendia?“
    </p>
    <p>
     „Preštudoval som už pred rokmi ohromnú literatúru.“
    </p>
    <p>
     „Užívate v úvode do svojej filozofie pekné obrazy, vzaté z divadelného života. Azda ste
         len nedošli k aplikovaniu svojich téz na dramatické umenie?“
    </p>
    <p>
     „Prirodzene, došiel som.“
    </p>
    <p>
     „Čo súdite o veci?“
    </p>
    <p>
     „Že dramatické umenie stojí práve v dôsledku mojej filozofie pred ohromným prerodom,“
         rozhorľoval sa Rojko s planúcim zrakom.
    </p>
    <p>
     „To je zaujímavé. Niektorý deň mi o tom azda poviete viac,“ vracal sa ochotný sprievodca
         s človekom, čítajúcim vo hviezdach, smerom k jeho bytu.
    </p>
    <p>
     „Napísali ste interesantnú vec. Mali by ste si deň — dva odpočinúť.“
    </p>
    <p>
     „Vyspíme sa dobre,“ prisviedčal filozof pokojne, zatúžiac naozaj za hebunkou teplou
         poduškou a za bezstarostným rozvalením v útulne mäkkom loži. Ale na dne srdca cítil dosiaľ
         horkosť. „Napísali ste interesantnú vec.“ Chudák! Nechce povedať: „geniálnu vec“, bojac sa
         patrne, že by si Rojko uvedomil dosah svojich objavov a počal sa dívať pohŕdave na
         dosavádné svoje bankové ovzdušie. Pošetilče! Ty tomu nezabrániš! Tvoj Rojko je už dávno
         povznesený nad duchovný hmyz, ktorý ho obklopoval.
    </p>
    <p>
     Sprievodca ho vyprevádzal hore schodmi až k ustarostene zamračeným vysokým bielym dverám
         bytu.
    </p>
    <p>
     Prebľadlá mladá žena filozofa spechala im nervózne vzrušenými krokmi v ústrety.
    </p>
    <p>
     Rojkov druh šeptal jej čosi. Zomdlený mysliteľ nevystihol vo svojej nevšímavosti jasne,
         či to boly slová obdivu nad prvou skvelou ukážkou mužovho filozofického systému, či bežných
         pár fráz, vysvetľujúcich prekvapenej mladej osobe, jako to prišlo, že jej muž je dnes
         doprevádzaný.
    </p>
    <p>
     Pozrela na muža, chápajúceho sa zábradlia v obave pred novým záchvatom únavy, nežným
         zrakom, v ktorom chvel a leskol sa vrúcny cit, a oblapila si ho nežným, matersky pečlivým
         privinutím.
    </p>
    <p>
     Priateľ sa vo dverách porúčal. Filozof klesol na pohovku a sletel so svojich
         nadoblačných výšin, opierajúc sa bezmyšlienkovite o diván, sletel na pár hodín do intímne
         ožiarených kútov svojej drobnej úradníckej domácnosti.
    </p>
    <p>
     Vesmír zastavil sa v jeho modzgu aspoň na chvíľu v svojom vírivom kolobehu.
    </p>
    <p>
     — — —
    </p>
    <p>
     Z hlbokého, tupého spánku prvých hodín prebudil sa Miloslav Rojko až hlboko v noci.
    </p>
    <p>
     Jeho ukoliebaná tichá duša bola tu však jakoby kúzlom schvátená znovu do divokého víru.
    </p>
    <p>
     Nad spiacim mestom dunel hrozive hrom a šľahaly desivé blesky, ožiarujúce izbu, v ktorej
         spal Miloslav Rojko, jako nejakú hlbokú romantickú horskú dolinu, aby sa aspoň na okamžík
         odhalila v plnej svojej kráse. Rýchle stíhajúce sa blesky splývaly vše v jakúsi magickú
         žiaru, ktorá zaliala izbu, sklenenú strechu terasy i mohutné agáty a gaštany, ichž dlžizné
         čierné tiene chvely sa v oblokoch, zázračne krásnym svitom, dodávajúcim celému obrazu
         bájny, nadzemský pôvab.
    </p>
    <p>
     Spáč prevalil sa na druhý bok, aby unikol vzrušujúcemu dramatu rozbúrených nebeských
         živlov.
    </p>
    <p>
     Ale burácanie hromu neprestávalo. I zažmúrenými očima videl skoro zreteľne čarovné
         osvetlenú vnútornú stenu.
    </p>
    <p>
     Zablyslo sa a zadunelo s hrozným rachotom. Jako by sa rozdrtený hromom rúcal v prach
         niektorý z blízkych vysokánskych palácov.
    </p>
    <p>
     Číra nemožnosť zaspať. Prevalil sa zase k oknu, aby využil ztratené chvíle aspoň hľadiac
         na nádhernú panorámu.
    </p>
    <p>
     Tmavú oblohu brázdily divoko nebeské strely.
    </p>
    <p>
     Čo to? Blesk skoro červený! Ohromná ohnivá elipsa, spojujúca na zlomok sekundy s nebom a
         medzi sebou vrcholky Hradu, palácu bývalého Obilného ústavu a Národného muzea. A za ňou
         nové a nové kľukaté šľahy blesku. Sklenená strecha terasy a okná na dome jakoby neustále
         rinčaly od mohutných otrasov.
    </p>
    <p>
     Univerzálny filozofe, hor sa študovať formy bleskovej čiary! Je to elipsa, či sploštená
         osmička a či nekonečné rady dlžizných osmičiek, z nichž každá je púhou optickou formou pre
         elipticko-osmičkové systémy úžasne komplikované?
    </p>
    <p>
     Oslepujúce bleskové biče, vyrovnávajúce napjatie medzi rôznymi sférickými atmosférami a
         rozpálenou, úžasným plynovým tlakom nabitou zemeguľou!
    </p>
    <p>
     V zápätí bleskov zahlaholila ohlušujúca hudba nebeských živlov. Ohromná symfónia búrky a
         rachotu, kviľby a hrozby, divokého zúfalstva, prerážaných výsmešným chechtotom, tuším,
         samého pekla.
    </p>
    <p>
     A nová zelenožltá či strieborná svetelná záplava vykúzlila vyjavenému zraku užaslého
         vedomca obraz neskonalej mythickej krásy. Celé Václavské námestie i s priľahlými ulicami sa
         vzňalo a žiarilo kryštáľovojasnými vlnami magneziového svetla od zeme k oblakom. A pri
         zvukoch nebeskej hudby vyletovaly z oblokov a balkónov čarokrásné obnažené ženy, vznášaly
         sa na kupoly palácov a strechy domov, aby sa odtiaľ spúšťaly v zázračne prudkom, omamujúcom
         lete dolu do závratných uličných priepastí, do vášňou horiacich náručí diabolsky svodných
         mladých mužov, príšerných divokých satyrov a tajomne čiernych, rehtajúcich sa kozorožcov.
    </p>
    <p>
     A jako vzdušnými zjaveniami plnily sa vnadnou ženskou krásou terasy, veže a špice
         striech, krásou, túžbou lásky neodolateľne lákanou do bezdna opojenia.
    </p>
    <p>
     „Miláčku!“ zaúpela hlasom zomierajúcim túžbou pôvabná pani Vlasta s alabastrove skvelým
         telom bohyne.
    </p>
    <p>
     Zachvel sa mohutným vzrušením, sklamaním napolo zničený. Lebo veď prelestná počerná víla
         klesala v sladkom závrate do otvoreného náručia anjelsky opeknelého zlatovlasého krásavca,
         v ktorom — ach — poznával s boľastným ostnom v srdci svojho včerajšieho druha,
         kolegu-korešpondenta zo zahraničného oddelenia banky.
    </p>
    <p>
     Dobrotou žiariace zamatové hnedé oči, sľubujúce tak výmluvne vernosť a oddanosť, ach,
         prečo ste ma oklamaly?! — zaúpel nemo v svojom zúfalom bôli.
    </p>
    <p>
     — — —
    </p>
    <p>
     Nebeská symfonia zaburácala znovu. Magická jasnozelenavá svetelná záplava zažiarila. V
         hrudi duševného velikána, rastúceho k svetovým výškam, zabúrila šialená túžba.
    </p>
    <p>
     Ľahkosťou vánku vzniesol sa, preniknúc jako vzdušnú paru ožiarené sklené okno. Chystal
         sa zaletieť na závratne vysokú kupolu ohromného nárožného paláca, aby mu neušly jedinečné v
         živote slaste.
    </p>
    <p>
     Zo súsednej izby, kde spala s dieťaťom žena, ozvalo sa tiahlé boľastné zaupenie. A
         tklivý tón, vnikajúci mu do hlbín duše, zvrátil nadľudskou mocou jeho vilné túžby.
    </p>
    <p>
     Pocítil pod sebou mäkkú, teplú posteľ, a kajúcneho navrátilca sovrely vo vrúcny objem
         útulné milé štyri steny.
    </p>
    <p>
     Hromová hudba zaznievala už iba zďaleka.
    </p>
    <p>
     Nadčlovek smierený sám so sebou usínal zase sladkým spánkom, nemýlený ani ochabujúcim
         vedomím, že rachot hromov blíži sa pomaly znovu.
    </p>
    <p>
     — — —
    </p>
    <p>
     Prebudil sa neskoro ráno, keď do izby, preživšej v noci toľké zázraky, vnikal záplavou
         slnečných lúčov biely deň.
    </p>
    <p>
     Do Tuscula hrdého filozofa vkročila žena.
    </p>
    <p>
     „Tak spal si predsa?!“ zvolala skoro radostne, hladiac muža po hlave zmučenej
         myšlienkami.
    </p>
    <p>
     Opätoval inštinktívne jej nežnosť. Ale duch jeho neprestával sa vznášať v nadzemských
         výšinách.
    </p>
    <p>
     Polooblečený pokročil k oknu. Zahľadel sa von a užasol.
    </p>
    <p>
     Videl jasne stopy osudnej katastrofy. V Prahe odohralo sa v noci ohromné zemetrasenie!
         Ba čo, zemetrasenie?! Hrdá metropola mladého štátu počala sa prepadávať do hlbín zeme. Veď
         miesto honosných nových palácov trčia, hľa, k nebu jako príšerné pomníky či symboly
         konečnej zkazy — holé, popukané, orúcané múry, a im pod nohami zíva tmavá, bezodná
         priepasť! Dolu v nej a nad ňou hučia výstražne zúfalé, plnou parou pracujúce motory. A v
         pravidelných skoro prestávkach dopadajú na zem a jakoby na nejaké masívne trámy dunivé
         údery balvanov, klád, ťažkých kladív, hrčia zlovestne či zúfale divoko roztočené kolá
         strojov.
    </p>
    <p>
     Tisíce neužitočných parazitov, zhýralcov a šudierov, zachvievajúcich sa zbabelou hrúzou,
         že stanú sa bezmocnou obeťou katastrofy, napína svoje scvrklé svaly, pokúšajúc sa v
         zimničnom chvate o svoju záchranu.
    </p>
    <p>
     Ale márne. Múr sa rúca za múrom, palác za palácom, a príšerná otvorená tlama, rozľútenej
         zeme sa rozavuje, — strašná priepasť sa prehlbuje.
    </p>
    <p>
     Už modrá sa nad ohromnou bezodnou šachtou iba malý kruh blankytného neba. Už-už zastiera
         celý obzor šedohnedá a černastá massa kamenných, tehlových a betonových trosiek; na zbylých
         múroch dĺžia a šíria sa nové a nové trhliny. Zo zmierajúceho mesta dolieha tisíchlasý
         príšerný zvuk hrúzy a zimnične zúfalého zachraňovacieho chvatu. A z temných šedých hlbín
         rozškľabivšej sa Zeme stúpa pokojne jako kolmá kúrňava obetná hustý belasý dym, zahalujúci
         v rúšku zabudnutia státisíce bezduchých ľudských tiel, čo staly sa obeťmi kataklizmatickej
         hrúzy!
    </p>
    <p>
     Tragédia človeka sa končí. Súmrak bohov nastáva. Desaťtisícročia praehistorickej
         existencie človeka a tisícročia jeho chlubných dejín noria sa nezadržiteľne v Nirvánu.
    </p>
    <p>
     Myseľ veľkého filozofa lietala bezradne od nebies k zemi a nazpät, vybičovaná k
         vrcholnej extáze jedinečnou velebou hlboko tragickej chvíle osudovej.
    </p>
    <p>
     Dohrávaš svoju rolu, milená republika! Hynieš predčasne, ale hynieš najveľkolepejšou
         smrťou, jakú vymyslely dejiny tvojej rodnej planéty. I chvíľke svojho skonu si väčšia,
         majestátnejšia než iné štáty po staletia svojej slávy a vrcholného rozmachu.
    </p>
    <p>
     V zimnične sa lesknúcom oku prorokovom zaperlila sa slza súcitu.
    </p>
    <p>
     — — —
    </p>
    <p>
     Ráno vstával s mysľou mladou a sviežou, púšťajúcou sa hrdo a iste na závratné sférické
         lety.
    </p>
    <p>
     Ohromné žriedlo tepla a svetla — Slnce — prebúdza tisícami šípov-papršlekov k novému
         životu ochladlú zemguľu a stupňuje ho. On, bľadý mysliteľ, nastavuje jeho hrejivým lúčom
         tvár, ruky, plecia, aby vssal do seba čo najviac sily vyžiarujúcej z odvekého centra.
    </p>
    <p>
     Zrazu pocítil zázračnú príbuznosť medzi sálavým teplom Slnca a pálčivou horúčosťou
         svojej, myšlienkami víriacej hlavy. Horúčosť, fyzické i duchovné svetlo sála mohutne z
         centier.
    </p>
    <p>
     Aké fyzické i duchovné? Nesmyseľné rozlišovanie! Svetlo jednorodé, jednotné. Rôznosť,
         ako sa prejavuje, je púhym optickým klamom krátkozrakých ľudských nedochúdčat.
    </p>
    <p>
     Velebné ráno, žiarivé, jasavé! Kto to precitol k nemu, človek či gigant, uchvatiteľ
         nesmierneho množstva vesmírnej prasily, zázračný magnet priťahujúci k sebe neodolateľne
         rýchlosťou, stupňovanou každou sekundou, nesčíslné myriady atomov kozmických energií; pevný
         stredobod, okolo ktorého začína krúžiť ľudstva myšlienkový svet?!
    </p>
    <p>
     Preč so stupídnym dualizmom, rozlišovaním ducha a hmoty. Oboje jedno jest. Veď od
         okamžiku, v ňomž uvedomil si svoju duchovnú mohutnosť, potencujú sa priamo zázračne jeho
         telesné energie!
    </p>
    <p>
     Mohutnejúci gigante, najkoncentrovanejšia essencia mnohotisícročného ľudského dôvtipu,
         rozrieš odveké záhady sveta s geniálnou istotou a rýchlosťou! Veď pátravé papršleky tvojho
         modzgu prenikajú vesmírné diaľky rýchlejšie než rodí sa myšlienka!
    </p>
    <p>
     Univerzálny filozofe, spôsob, aby ľudstvu, chňapajúcemu trapne za svetlom poznania,
         nezostalo záhadným nič medzi zemou a nebom!
    </p>
    <p>
     Nauč ich chápať podstatu sily, energie, javiacej sa im rozdielne jedine stupňom svojej
         intenzity. Nauč ich, že jedno jest: príťažlivá sila Zeme či váha hmoty, zemský magnetizmus,
         elektrická iskra, rádiový papršlek. Vylož im, že hmota javí sa hmotou iba v štádiume
         poňateľnejšieho pre naše smysly pohybu, kdežto za určitou hranicou rýchlosti mení sa pre
         nás v púhy svetelný zjav.
    </p>
    <p>
     Zbor im hrádzu medzi organizmy a svetom neorganickým, ktorá je iba fantómom, preludom
         myslí, nevediacich sa vymaniť z pút tisícročných povier a predsudkov. Žijúcim organizmom je
         všetko, bárs by sa javilo mŕtvym, nehybným, mdlým našim chabým smyslom. Žijú i nerasty, a
         najmenší úlomok zvetrávajúcej skalnej skupiny môže byť ohromnou ríšou nekonečného množstva
         tvorov, ichž dýchanie a hýbanie, vzrast i šialený tanečný rej lásky javí sa byť vo svojom
         súhrne obrejlenému učenému pedantovi púhym drolením nerastnej hmoty alebo chemickou
         premenou spôsobenou lenivým tokom tisícročí.
    </p>
    <p>
     Prekleň im priepasť medzi Bohom a človekom! Nauč človeka lietať aspoň na krýdlach
         myšlienky k oblačným výškam, a nedostupného, majestátne chladného, nepoňatného Boha strhni
         smelou rukou do útlych kalichov vonných kvetov, do perliacich a dúhovými barvami
         ligotajúcich sa kvapiek rosy, do mučivými záhadami zbúrených ľudských hrudí!
    </p>
    <p>
     Aplikuj im na všetky ich vedecké disciplíny a obory umenia svoje vznešené filozofické
         princípy. Diktuj im formy ďalšieho rozvoja. Vnes svetlo do ich politického tápania,
         presvedč ich o nezbytnosti diferenciácie i vzájomne sa korigujúcom vlive jednotlivých
         smerov, prúdov, programov a hesiel. Samovládu klík a koterlí v stranách a štáte zlom svojím
         slovom a vysvetli nechápavcom, že jednotlivé komponenty v paralelogramu síl zabiehajúc
         priďaleko na pravo a na ľavo, privysoko nahor a prihlboko nadol, nie aby zvíťazila
         ktorákoľvek z nich a markovala „správny smer“, ale iba na to, aby vyplynula z nich čiara
         celkom nová, odlišná smerom od nich všetkých: rezultanta.
    </p>
    <p>
     Nech prestane blúznenie o „pravde“. Je to fantóm nespatriteľný, nedosažiteľný, chorobná
         fixná idea fanatických kacírov a samozvancov. Neznáme veci a nikdy ich nepoznáme v
         karikatúrnej neforemnosti objektivity, ale v mnohonásobne zkrivenom, lomenom odraze,
         zavinenom naším stanoviskom, prostredím, hranami či oblúkmi skiel a vlastných očí, ktorými
         sa na ne dívame. Nezabúdajme ani na barevné sklá a krivé zrkadlá našej suggescie a
         tradícií, v ktorých sa zachovaly stopy všetkých barevných priesvitných črepov, ktorými
         hľadely na svet, na slnko a hviezdy generácie, čo nás predišly.
    </p>
    <p>
     A nežiaľme, že neni a nebude nám nikdy priano poznať pravdu v jej pravej podstate. Škoda
         vidieť krásu v každej nahote. Často je obraz, vykúzlený šalebnou fata morganou,
         nesrovnateľne krajší než špinavé ľudské hniezda a bezútešné nudné zákutia, ktorých je
         odrazom. Umeleckého pôvabu získava čiara iba tým, že je zkrivená, a dúhového jagotu predmet
         iba odrazom slnečných lúčov od hrán nekonečne mnohouholného prizmatu našej čočky.
    </p>
    <p>
     Nie, nemá nijakého smyslu blúzniť o pravde. Je suchopárna, príliš prostá a triezva, než
         aby sa nám mohla, keby sme ju ozaj shliadli, páčiť, príliš priamočiarna, než aby nás
         neodpudila od seba svojou nudnosťou.
    </p>
    <p>
     — — —
    </p>
    <p>
     Miloslav Rojko cítil, ako vyrastá do svetovoepochálnych rozmerov, k významu učiteľa a
         vodcu generácií, raziteľa nových dráh a dovŕšiteľa toho, čo vytvorily tisícletia. A súc si
         jasne vedomý všeľudskej dôležitosti každej svojej myšlienky, počal zachycovať na papier
         všetko, čo zdalo sa mu vyplývať z jeho filozofie, aplikované súc na otázky konkrétne.
    </p>
    <p>
     Bude písať epištoly odborníkom v jednotlivých špeciálnych vedeckých oboroch a vedúcim
         duchom v umeniach.
    </p>
    <p>
     Odhalí nové možnosti ich umenia výtvarníkom a divadelníkom. Maliarov naučí zachycovať
         pohľad na človeka s vrchu, dojem z pohľadu na ľudské temä a bizarne skrátený obraz nôh. A
         naučí ich dívať sa na človeka spodkom.
    </p>
    <p>
     Divadelníkom postaví na javisko nové steny. Nech píšu už raz dramatá společenského
         zákulisia. Nech podávajú deje prizmatom samých osôb vedľajších. I tak možno zachytiť účasť
         hlavných hrdinov. Nech nám nelíčia ustavične denné boje a spory, ale odhalia nám raz i
         tajomstvá a prekvapenia, elektrinou nabitú atmosféru noci. A nové kusy nebudú naskrze menej
         zaujímavé od starších.
    </p>
    <p>
     Nech zachytia dráma banky, tklivú tragédiu jej najpílnejších pracovníkov,
         shromažďujúcich zlato a prehrabávajúcich sa v ňom každý deň, otročiacich mu celý svoj život
         bez toho, aby ho dosiahli kúsok stačiaci utlumiť srdca strach pred hladom a zimou, ktorým
         môžu byť vydaní na pospas ich najdrahší. Nech zvečnia vírivý tanec zlatého prachu,
         krúžiaceho po celý čas nad hlavami tých, čo ho vykúzlujú z chaosu Neznáma, aby, keď ustane
         vietor, sniesol sa jako prachové perie na lenivé údy povaľačov, hovejúcich si v chládku pod
         košatým stromom.
    </p>
    <p>
     Politikom vyloží tajomstvo večnej rovnováhy síl, obnovujúcej sa znovu a znovu po každom
         vyšinutí. Naučí ich zavrhnúť fixovanie porušenej rovnováhy síl na mŕtvom papieri, kým v
         živote už dávno nastal odliv vôd, čo pretiekly za povodne cez okraj riečneho koryta.
    </p>
    <p>
     — — —
    </p>
    <p>
     Celú noc vyplnil univerzálny filozof hviezdnymi lety, shliadajúc na zem z nadoblačných
         výšiek. Mapa Europy ožila, zelená barva nižín a hnedý odtieň hôr splynuly v čierne mrákavy
         hmýriaceho sa ľudského hmyzu.
    </p>
    <p>
     Popred zázračné oči povzneseného mysliteľa tiahly oblačnou rýchlosťou epochy dejín.
         Miloslavovi Rojkovi stal sa okamžite jasným ich smysel, z čoho vznikly a k čomu smerujú.
    </p>
    <p>
     A valiace sa vlny ríš a národov počaly zrazu hustnúť a tuhnúť, meravejúc v čudesné
         apokalyptické obrazy.
    </p>
    <p>
     Nemecké myriady počaly sa hýbať hrdými pohyby kráľovského jazdeckého koňa, jehož hlavu
         vytvorily východné Prusy, predné nohy, dopadajúce dunivými kopyty na zmučený chrbát zemí
         koruny českej, vytvorilo pruské Sliezsko. Sedlo siahalo k pobreží Baltu a Severného mora a
         v miestach, kde splýva s nemeckým telom Šlezvik-Holštein spolu s Dánskom, sedel na bujnom
         tátošovi mohutný, zpupný imperátor, bijúci korunou o škandinávske brehy. Kráľovský tátoš
         vykročil prudko proti ruskoslovanskému lvu, obrátenému hlavou k severu, a zaryl sa mu
         hlboko do obnaženého chrbta. Z tela mohutného, vrávorajúceho lva však vymŕštil sa rýchle
         rozľútený čierny orol a vkloval sa s bojovným rykom zdivenému kráľovskému tátošovi do pyšne
         vypjatej hrudi. Bujný or sa vzopjal, zahryzol zúfale do speneného zubadla a vymŕštiac sa
         prednýma nohama do povetria, shodil zpupného jazdca, zabodávajúceho sa mu ostrohami v
         slabiny, do prímorského piesku.
    </p>
    <p>
     Miloslav Rojko zadíval sa na rozoranú zem, nad ktorou vzpínal sa ranený nemecký tátoš a
         krúžil ostražite hrdý poľský orol.
    </p>
    <p>
     Zazrel hnedého koníka, kleslého do prachu, otočeného smutnou, ale predsa sa
         vzpriamujúcou hlavou k slabinám bujného nemeckého tátoša. Zadíval sa lepšie a videl, že
         zmorený hnedý kôň má zlomené predné nohy. Ulomené mu boly odtrhnutím Pannonie od rozpadlej
         Veľkej Moravy.
    </p>
    <p>
     A razom sa apokalyptický obraz zmenil: na zelenej pažiti ležal nehybne bľadý mládenec,
         odený v kroj. Hlavou jeho, obrátenou k východu, boly Čechy, driekom Morava so Sliezskom a
         nohama Slovensko s Rusínskom. Ležal na znaku, vzpriamujúci sa v drieku do sediacej polohy.
         V lone spočívala mu valaška. Márne trhal mládenec belavými kaderami, priviazanými o bralo,
         ktoré vzpieralo sa mu nad hlavou. Odtrhnúť ich nevládal.
    </p>
    <p>
     Mudrc, luštiaci apokalyptické vidiny, nechápal, prečo nevstáva krásny šuhaj na krpčité
         nohy a prečo si dal priviazať o bralo plavé hadité kadere. Prizrel sa a videl, že mládenec
         má nohy slabučké. Dospievajúci junoš vzpiera sa slabými, zakrpatenými nohama — dieťaťa.
    </p>
    <p>
     Vtom prihnal sa od juhovýchodu na bezmocného šuhaja divoký kanec, spenený hnevom,
         hotujúci sa nabrať nedúživca na svoje ostré kly.
    </p>
    <p>
     Naraz sa však zablyslo, mládenec skočil na rovné nohy a zavrtiac nad sebou valaškou,
         zaťal ju divému kancovi celou silou do škutinatého hlaviska. Kanec sa svalil boľastne
         ryčiac do kaluže vlastnej krvi. Bujarý junák počal však skákať radostný odzemok.
    </p>
    <p>
     — — —
    </p>
    <p>
     Bľadý mysliteľ sa vztýčil, vyrastajúc razom skoro ku stropu. Vznášal sa nad podlahou
         jako nadľudská bytnosť, unášaný opojným vedomím, že rýchle a nezadržiteľne blíži sa ku —
         vševedúcnosti.
    </p>
    <p>
     Vidí do astrálnych diaľok, pred jeho zrakom pochoduje, vtelená v mäso a krv, minulosť, a
         odhaluje sa mu v celej svojej impozantnosti a úžasnej zreteľnosti iným nedostupná —
         budúcnosť.
    </p>
    <p>
     Vidí na závratné diaľky časové i priestorové, smysel života každého organizmu; meria
         bezpečne intenzitu túžob žien, čo za ním práhnu.
    </p>
    <p>
     Prestávajú mu byť neuskutočniteľnými najnesmyselnejšie fantázie.
    </p>
    <p>
     Cíti, jako sa búri mučivou túžbou za jeho prudkým objatím, pri ktorom sa ztají dych,
         bujná, pružná, vášňou žiariaca hruď plavovlasej tygrice, ženy hlavného účtovníka.
         Fascinujúce zelenavé oči šelmy vpíjajú sa dychtive do jeho hlbokých zrakov, lesklobiele
         lasičie drobné biele zúbky zatnú sa mu do rtov alebo svalnatého krku, mŕštné hadité oblé
         ružové ramená otočia sa okolo neho, aby ho sovrely pevne, nevymaniteľne do svojho zajatia,
         a rozkošnícky jemne formované nozdry začnú sa chvieť, keď sa krvelačné červené rty prissajú
         na rty, aby ssaly z nich opojnú slasť zabudnutia, závratnú rozkoš života.
    </p>
    <p>
     Pani Oľga je stelesnený symbol rozkoše. Každý jej pohyb, každý jej pohľad — vlnenie
         elektriny s nekonečným množstvom nepatrných výbojov, ktoré však zasahujú vyhliadnutú obeť
         na dištanciu a podlamujú jej schopnosť odporu každým novým okamžíkom. Kráča rovno a bystro
         a predsa jakosi váhave pomaly, s nohama skrivenými vášňou a telom prehýňajúcim sa boľastnou
         túžbou.
    </p>
    <p>
     Z toho vonného tela, žiariaceho jako odblesk rannej zory, chce ssať, ach, novú mladosť,
         novú zázračnú silu k ďalším odvažným letom, piť z neho čarovnú schopnosť vidieť do tmy a
         zbadať svojich nepriateľov prv, než by mali čo len mdlé tušenie o jeho blízkosti. Chce z
         pórov jej žiariaceho tela vdýchať do seba pudovú krvelačnosť, aby vedel srážať k zemi bez
         pohnutia obrvou a bez milosti každého, kto mu stojí v ceste k vyšším métam.
    </p>
    <p>
     Strhla ho penivá krútňava vášne. Vymŕštila ho jako ľahunkú pružnú lobdu do rušnej ulice.
         Zimnične rozochvelým telom lomcovaly svodné predstavy o závratných rozkošiach, ktoré ho
         čakajú.
    </p>
    <p>
     Áno, Praha sa mení v ráj. Konečne ochably zlovestné politické, mamonárske a komediantské
         vášne, a starými barokovými a renaissančnými paláci, drobnými vilkami, čo pestrejú sa
         zďaleka teplými barvami medovníku, zavláda konečne suverénne mohutná elektrická vlna
         erotických slastí. Miloslav Rojko kráčal, ba letel s rozbúrenou hruďou v ústrety blížiacim
         sa rájskym chvíľam, vydychujúc zhlboka.
    </p>
    <p>
     Na Karlovom námestí schvátila ho jakási tajomná vlna. Hlava sa mu zatočila, jakoby
         strhnutá do víru náhlej prudkej vetrnej smršti. Zem otvárala sa pod ním; z nádherných
         podzemných komnát ozýval sa svodný smiech, horúcne citné ženské spevy a kynuly mu v ústrety
         tucty žiariacich, alabastrovo bielych oblých ramien, svíjajúc sa horúcou mučivou túžbou za
         ním.
    </p>
    <p>
     A razom zmizla nádherná vidina — žena, jeho vlastná žena pribehla za ním, udychčaná, s
         tvárou znetvorenou hnevom, bičovaná žiarlivosťou, so storou výčitkou v oku.
    </p>
    <p>
     Zázračná teplá vlna vymŕštila ho do predku. Zmizol žene jako kúzlom, pohŕdnuc i svody
         čarovných podzemných komnat.
    </p>
    <p>
     Lebo veď cítil, že pani Oľga čaká, chveje sa boľastnou túžbou, krvožíznivá, k smrti
         smutná, jako zamračená obloha pred strašlivou búrkou.
    </p>
    <p>
     Vsadol na električku. Spolupasažieri vyzerali jako tupé živé mŕtvoly, leniví, nemluvní.
         On vietil stále po vagóne, po ľahko zčerenej hladine rieky, po slnkom ožiarených žltých
         radoch smíchovských činžiakov, pociťujúc príjemný ľahučký závrat od sviežieho jarného
         vánku.
    </p>
    <p>
     Pod vysokým brehom vystúpil a pustil sa do kopca. Ovialo ho kúzlo málo známeho zákutia.
         Na tráve zahrievanej slnečnými lúčami hraly sa deti. Pri vysokom šedom múre osúšal svoje
         handry a vyhrieval si scvrklé údy starý žobrák.
    </p>
    <p>
     Tmavošedá vilka zahľadela sa uprene na neho. Premáhajúc sa, aby sa nepustil do divokého
         behu, kráčal rovno k prahu svojho rája, tušiac, že rozkošná víla vyletí mu do pol schodov v
         ústrety.
    </p>
    <p>
     Vyletel na druhé poschodie sám. Zelenavé nové dvere sa roztvorily. Našiel sa na tmavej
         chodbe.
    </p>
    <p>
     Pani Oľga vítala ho vážna, rozpačitá. Ale nervózne žmurkajúce zelenavé oči prezradzovaly
         prizreťeľne búrku odohrávajúcu sa v jej duši.
    </p>
    <p>
     Pokročil k nej odhadlane a vtisol jej na ružovú teplú rúčku horúci bozk.
    </p>
    <p>
     Zatočil sa s ním svet. Nastaly divoké závody lásky, bláznivá behačka okolo okrúhleho
         stolu salónu.
    </p>
    <p>
     — — —
    </p>
    <p>
     Tvár ovial mu čerstvý vánok. Našiel sa jakoby zázrakom zase na Karlovom námestí. Jeho
         žena, bľadá a smutnovážna viedla ho pod pazuchu rozvíjajúcim sa parkom, uberajúc sa s ním
         zrejmo domov.
    </p>
    <p>
     Vyzerala tak ustarostená, ubolená či urazená, že si ani netrúfal spýtať sa jej, kde sa
         to vlastne sišli, či jako mu to mohla tu, na Karlovom námestí zmiznúť. A predsa by bol tak
         rád vedel, či ho snáď sprevádzala až k samej vile pani Oľgy a či snáď jeho najnovšia idyla
         lásky bola iba — púhym luzným snom?!
    </p>
    <p>
     A cítiac s trpiacou ženou súcit, pociťoval k nej i nemý hnev. Počal akoby inštinktívne
         tušiť, že bola to žena, ktorá už opätne zaplašila jeho sladký sen lásky. Pribehla vždy vo
         chvíli, keď očakávalo ho vrcholné blaho, zasahujúc do jeho osudu rušive, rukou kradmou,
         závistivou.
    </p>
    <p>
     Skoro by ju bol v tej chvíli — nenávidel.
    </p>
    <p>
    </p>
   </div>
   <div type="chapter">
    <head>
     VIII.
    </head>
    <p>
    </p>
    <p>
    </p>
    <p>
     Keď sa utíšil, pocítil nadšený blúznivec tajomný závan novej doby, klíčenie bacilov
         nových systémov a inštitúcií, znamenajúcich revolučný prevrat, súčasne však prudký vzostup
         na ceste do kopca vrcholnej blaženosti.
    </p>
    <p>
     Vycítil s naprostou istotou a jasnosťou nastávajúce nové formy erotického spojenia.
    </p>
    <p>
     Monogamia sa prežila. Ubíjala telo i ducha, napomáhajúc degeneráciu. Nebola a nie je
         ničím iným, než otrockou sústavou, udržovanou v pohlavnej sfére umele, ba násilne, knutou
         zákona a zkostnatelej tradície, dávno po zrušení primitývnych foriem otroctva sociálneho.
    </p>
    <p>
     Prekonaním prežitej monocamie rozvlní sa citová sféra ľudstva do širších oblastí.
         Vzniknú štyrčlenné, šestičlenné, osmičlenné erotické kruhy atď.
    </p>
    <p>
     Nastanú rájske pomery už tu na zemi, ktorá stane sa ohromnou záhradou nekonečných
         ľúbostných slastí.
    </p>
    <p>
     V novom ráji nebude bezúzdnosti ani násilia. V kruh lásky sostúpia sa páry so sebou
         vzájomne sympatizujúce, priatelia a priateľky.
    </p>
    <p>
     Ženy prestanú na seba žiarliť a budú sa milovať ako sestry. Medzi mužmi vymizne
         revnivosť. Muž prestane sa dívať na ženu jako na svoj majetok patriaci mu neobmedzeným
         právom vlastníctva. Žena nebude už viacej detektívom mužových citov, myšlienok, ba snov.
    </p>
    <p>
     Nebude nevery, nebude klamu. Čistý, nezastieraný cit lásky schváti do svojho náručia
         ženu a muža. Ich druhovia a družky budú sa radovať z ich opojného blaha. V blaživé
         spolužitie soskupí sa niekoľko párov, patriacich k sebe spoločným svetonázorom, jemnosťou,
         vzdelaním, rozkošníckou raffinovanosťou.
    </p>
    <p>
     Každý člen takého rájského celku zmnohonásobní svoje túžby, svoje životné slasti,
         zkrášli svoje sny, vyšinie sa k nedostižným dnes myšlienkovým métam a zvrúcni svoje city až
         k úrovni božstva.
    </p>
    <p>
     Prestane biedne zakrnievať v nás väčšina našich najušľachtilejších inštinktov, zvädať,
         vyprchávať neplodne, bez užitku na stá mohutných citových záchvevov, nebudú už zapadať v
         ríšu stínov najnádhernejšie výtvory našej fantázie prv, než by sa boly vtelily v rozkošné
         ľúbostné idyly slnečného letného poludnia.
    </p>
    <p>
     Po tisícročiach vražedlných bojov a smrteľnej nenávisti svitnú pohádkové dni
         sbratrovania. Chladní cynikovia roztajú a počnú slzieť, dojatí vznešenosťou chvíľe, v
         ktorej objavil sa im svet a život v novom ružovom svetle. Pessimisti otrávení spleenom
         začnú veriť, melancholikovia kráčať s detsky rozjásaným srdcom v ústrety novým, nadherne
         rozkvetlým lúkám života.
    </p>
    <p>
     Priatelia a priateľky, známi zo spoločnosti budú si padať do náručia a roztúžene
         vzdychať:
    </p>
    <p>
     „Čo som sa natúžil za tebou, drahá, čo naprahol márne!“
    </p>
    <p>
     A ona, pečatiac mu rty bozkom lásky, zašeptá mu do ucha vrúcne a nežne:
    </p>
    <p>
     „A ja že som sa ťa dožila, ľúby! Veď milujem ťa už celé roky!“
    </p>
    <p>
     — — —
    </p>
    <p>
     Vonku hučala kataklizma. Z rozavujúcej sa priepasti vystupoval dym a z nešťastného mesta
         doliehaly zvuky hrúzy, splývajúce v jedinú príšernú melodiu.
    </p>
    <p>
     Nový prorok nesnížil sa však k oplakávaniu zkazy svojho Jeruzalema, ale pomyslel si
         rezignovane: Osude veľký, neodvratný, naplň sa! Keď prežilo sa mnohotisícročné malicherné
         živorenie, pod jehožto kliatbou zovšednel, sploštel človeka a myseľ jeho snížila sa k
         nicotnostiam, jak je to povznášajúce, velebne krásné, že svetom otriasajú zas grandiozné
         kataklizmatá!
    </p>
    <p>
     A učúvajúc zbystreným sluchom ďalšie hromové rany, zadunenia, ohlušujúci praskot a
         rúcanie múrov a striech a prepadávajúcej sa Prahy, zamyslel sa veľký filozof nad svojím
         osudom.
    </p>
    <p>
     Aké je to zvláštne, skoro tragicky dojímavé! Zahajuje síce svojím sekulárnym
         filozofickým systémom novú epochu vesmírnych dejín. Ale jeho vlasť, ktorú chcel ohromiť
         severnou žiarou svojich nádherných myšlienkových objavov, vlasť jeho hynie a s ňou snáď i
         celý vzdelaný svet a on stáva sa posledným prorokom národa klesajúceho rýchle do hrobu.
    </p>
    <p>
     Posledným prorokom, mimovoľným dovŕšiteľom dejinnej epochy celého snáď ľudstva!
    </p>
    <p>
     Z priľahlých dvorových priepastí ozývaly sa monotónne údery kladív, hrčanie motorov a
         pravidelné údery či dopadávanie trámov. Vše vyrútil sa z temných hlbín hustý šedivý dym,
         vnikla až k povýšenému stanovišti zadumaného filozofa smes zápachov a iných príznakov
         spalovania. —
    </p>
    <p>
     Katastrofálne praskoty a dunenie však neprichádzaly. Iba od mesta doliehal tlumený hlas
         tisícorakých zvukov, ozveny to dosiaľ kypiaceho a šumiaceho života.
    </p>
    <p>
     Zdá sa, že budeme hynúť pomalšie, než sa zprvu zdalo. Hynúť po etapách, zápasiac zúfale
         s mohutnou presilou živlov a tešiac sa novým hodinám šialeného nadhrobného tanečného reju,
         urvaným osudu.
    </p>
    <p>
     — — —
    </p>
    <p>
     V hlbokých dumách nad vzrušujúcim osudom mesta a vlasti zastihlo filozofa ľudského
         zániku tajomné večerné šero.
    </p>
    <p>
     Srdce jeho prekonalo už hrdinsky posledné zbytky strachu pred smrťou, neistého potácania
         sa medzi dvoma brehami. Cítil sa opäť pokojný, vyrovnaný. V neskrotne bijúcich tepnách,
         scvrkávavších sa ešte nedávno hrúzou, čo prinesú ďalšie hodiny, pocítil znovu teplý var
         krvi, opojný príliv nových síl.
    </p>
    <p>
     Zatúžil pozrieť celkom zblízka, tvárou v tvár hrúzam. Zastať, si trebárs na chvejúcom sa
         okraji otvárajúcich sa priepastí, z ktorých šľahá oheň a rúti sa desivý belasý dym. Zatúžil
         na vzduch z dusivej klietby svojich štyroch stien. Von na vzduch, i keby to mala byť
         omárajúca kúrňava priepasti smrti!
    </p>
    <p>
     Žena, visiaca na každom jeho pohybe, slove, porozumela mu hneď akoby zázrakom. Iste
         vyčítala mu z planúceho oka horúcu túžbu.
    </p>
    <p>
     Vyplynuli z bytu do tmavých hlbín ulice ľahkosťou vánku, sťa by unášaní čarovným jakýmsi
         prúdom.
    </p>
    <p>
     Jako ztemnela, oteplela Praha, Praha bzučivá, žiariaca červenými, modrými a
         žltozelenavými svetly, hučiaca a šumiaca zimničným hemžením rozvíreného ľudského
         mraveniska. Ztemnela a oteplela v studenom marci, oteplela — prepadávajúc sa v priepasti
         pekelné! —
    </p>
    <p>
     V rachote a praskote hromadného zániku nastala zrejme malá prestávka. Avšak o pár minút
         či hodín zarachotia smrtonosné údery znovu, a ľudské mravenisko rozuteká sa zúfale-zmätene
         na všetky strany, hľadajúc kúty a škáry, kam by sa skrylo pred novými hrúzami.
    </p>
    <p>
     A či budú pôsobiť sily, srážajúce hrdú metropolu neľútostne do závratných hlbín, s
         účelnou plánovitosťou, ktorá ho privádza v nemý údiv, jako by chcela ponoriť staroslávny
         diadém mladého štátu do ohnivého hltanu pekelného v plnej jeho nádhere, neporušenosti?!
    </p>
    <p>
     Staré záhady sa rozriešily, a objavujú sa záhady nové. Alebo snáď boly mylné naše
         fyzické predpoklady o sprievodných úkazoch dávno predpovedanej kataklizmy?! Zem sa otvára,
         veľmesto sa prepadáva, a bloky domov a ulice klesajúc v hlbiny zostávajú väčšinou
         neporušené.
    </p>
    <p>
     Alebo by to bol púhy klamný záblesk nádeje, ilúzie, ktorá čoskoro vyprchá, posledné
         tanečné pohyby treštiaceho zúfalca nad ohnivou sopkou?!
    </p>
    <p>
     A či by snáď grandiozna skutočnosť usvedčovala z omylu všetky plané predpovedi a šedé
         teórie?! Má snáď svoje pôvaby a kúzla i zánik, nezadržitelné rútenie sa v priepasti smrti?!
         Sú mrákoty umierania iba novými formami života?!
    </p>
    <p>
     Teplý vánok vtúlil do svojej mäkkej náruče mladý manželský pár, šinúci sa ľahko kamenným
         morom, mohutne sa vzdávajúcim a kúzelne svetielkujúcim. Kráčali ruka v ruke, žasnúci nad
         zázrakmi chvíle, strachujúci sa hrôz, ktoré prídu, a predsa blažení, ľahkí, šibnutí
         čarovným prútkom prebúdzajúcej sa Vesny.
    </p>
    <p>
     Milenci, kráčajúci v ústrety svojmu šťastiu, sa zadumali.
    </p>
    <p>
     Až hrčiace ožiarené elektrické vozy, lezúce bystro jako svetielkujúci skarabaeovia,
         nervózne mihanie pestrobarevných litier a oslepujúce záplavy ostrého svetla padajúceho z
         výkladov vybičovaly k novej čulosti driemajúceho ducha proroka či kalifu-mudrca, ktorý sa
         vydal, zahalený plášťom nezbadanosti, na nočnú púť svojou ríšou.
    </p>
    <p>
     Nad hlavami blaženej dvojice zašumely agáty, brezy a gaštany zintímnelého parku. Filozof
         a jeho družka zostali v polovici pieskovej serpentíny a zahľadeli sa do smaragdovozelenej
         hladiny jazera, v ktorej zrkadlily sa, ľahúčko sa zachvievajúc, svetlá a dlžizné stromové
         stíny.
    </p>
    <p>
     Jak tajomne — svodne leskneš sa, hladino hlboká, bezodná, kommunikajúca hádam so samou
         ríšou zatratenia! Jak vábne sa leskneš ligotom poviestkove nádherných drahokamov! Vy,
         vznosné jarabiny a brezy, kým zlatom sa tu skvejete, že pred jeho leskom bľadnú závisťou
         uličné lampy?! — odkrýval zázračný mysliteľ množiace sa kúzla podsvetia.
    </p>
    <p>
     Náhle zahučalo mesto, v blízkom nádraží zfunel vlak sprevádzaný šumotom ľudstva.
         Zamĺklym parkom zaviala lahodná vzduchová vlna. S prorokom-kúzelníkom zatmel sa svet.
         Čarovnou nocou schvátily ho do svojho víru tajomné kiesi sily. Zachvel sa horúcou túžbou.
         Kúzelný vánok schytil ho na svoje krýdla a počal ho unášať k nádražiu ponad hlavy hučiaceho
         množstva a spustil ho sklenenou strechou vysokánskeho perronu nežne a zľahka do osamelého
         kupé práve sa rúšajúceho vlaku.
    </p>
    <p>
     Nie, pomalý vlak nepostačí prudkosti jeho túžby! Zaletí na mohutných perutiach vášne
         rýchlosťou myšlienky cez hory a doly rovno do podkrovnej komôrky nádhernej krásky, jejž
         ružové telo preťahuje sa po sňahobielom loži pružnou nepokojnosťou trhane spiacej
         krvožíznivej šeľmy. Strieborný svit mesiaca, obnaží to krásné bujné telo, opojné svojím
         dievčenským kúzlom i oslnivým svitom ľahúčkých ružových, bielych a červených vĺn kvetu,
         alabastru a vlny, ktorými sa zachvieva. Spustí sa na ňu, živý symbol planúcej túžby a krásy
         ľahúčko, tíško, jako biely oblak na vyprahlú zem, omamujúcu sýtou vôňou jara. Ovanie ho
         bujná vôňa zlatých kaderí, zasvieti mu kúzelne pôvabné zlaté chmýrie -
    </p>
    <p>
     Otvoril oči a zachytil sa v závrate o chladnú železnú ohradu, podopieraný nežnými rukama
         ženy.
    </p>
    <p>
     „Idú na teba, moje zlato, mdloby,“ zazvonil mu jej citný zvučný hlas.
    </p>
    <p>
     Filozof sa pohŕdave usmial nad nesmyselnou starostlivosťou tisícročnej strážkyne
         domáceho krbu. Ako pozemsky malicherne cíti a smýšľa, rútiac sa s druhom života v bezodné
         inferno strastí, hrúzy, tajomných kúziel a neznámych slastí!
    </p>
    <p>
     Sbehli, podnášaní chladivým vánkom, do hlbín ulice. Razom pohltila ich nočná tma.
    </p>
    <p>
     Kúzelný vánok zavial znovu. V kamennej dlažbe ulice, betonových rohoch a základoch
         hľadiacich svojimi temnými očami hrozive jako obrovské nemé príšery, zafičalo to a
         zapraskalo. V povetrí strhla sa divoká krútňava. Akoby sa Praha roztrhla na dve polovice,
         jedna zostala, kde bola, a druhá spolu s ním a so ženou počala sa rútiť so strašným
         rachotom a závratnou rýchlosťou dolu v bezodnú priepasť.
    </p>
    <p>
     Svetlá zhasly a zažiarily znovu. Popri prorokovi-kúzelníkovi mihly sa teplými barvami
         hýriace zaclonené obloky. Z hlbokej miestnosti zaznela hudba a zajásal divoký, bujný ženský
         smiech, za ním divoké výkriky, zamierajúce vášnive, svodne.
    </p>
    <p>
     Bľadý filozof sa vynašiel. Pochopil bleskurýchle situáciu. Život prepadávajúceho sa
         mesta či ríše začína zaváňať peklom. Ľudstvo odsúdené k neodvratnej záhube roztančilo sa
         divokým kankanom pohlavnej bezuzdnosti. Z vyprázdňujúceho sa kalicha života chceme piť už
         len závrat rozkoše!
    </p>
    <p>
     Je to jedine možná náplň zbývajúcich dní či hodín. Omamný horkosladký jed zaháňajúci
         dusivé mury šialeného zúfalstva a panického strachu pred neodvratným koncom. Opojný hašiš
         uspokojenia, zabudnutia! Geniálne chorobný nápad: spiť sa telom a krvou vo chvíli, keď z
         útrob zeme už-už počínajú vyšľahovať oheň a síra, aby spálily, čo nezhynulo v prvých
         hrúzach božieho dopustenia.
    </p>
    <p>
     Hlavou jedinečného mysliteľa prebleskla iskra nového veľkého poznania. Nie, nebudeš
         krátky, zúfale rýchle ubiehajúci okamžíku jepičieho tanečného reju, predchádzajúci konečný
         pokles v Nirvanu! Neslýchanosť zúfaledivých rozkoší, ktorými naposled vyvrcholí, výústi v
         dúhovonádhernú syntézu. Elementárna pudovosť pravekov i raffinovaná kaleidoskopická smes
         zvykov a objavov, výmyslov a chúťok všetkých tried, kast a klímat, nekonečná rozmanitosť a
         úžasná intenzita nastávajúcich pekelnerájskych slastí zmnohonásobní, zkrášlí a predĺži ťa i
         pri svojom zrýchlenom tempe do rozmerov zodpovedajúcich predošlým tisíciletiam.
    </p>
    <p>
     Áno, anticky krásny Eros, veľký, povznášajúci vo svojej úprimnosti a nevinnej priamosti,
         ty stávaš sa hynúceho ľudstva osudom. V tebe a tebou sblíži, sjednotí sa zmierajúce plemä
         pozemšťanov v poslednú, majestátne skvelú harmoniu.
    </p>
    <p>
     A jaký zástoj pripadne tebe, slávny filozofe, v tomto slepiveprelestnom vírení
         nespočetných a nekonečných atomov túžby, rozkoše, slasti?! Čo vyplynie železnou nutnosťou
         zákona z pudovej bezuzdnosti a jedinečných možností slobodnej voľby druha?!
    </p>
    <p>
     Prorok — kúzelník sa zachvel slasťou. Geniálny filozofe, najskvelejší básniku, zázračný
         mysliteľu, vrcholne dokonalé ztelesnenie a zduchovnenie princípu mužstva, hotuj sa na
         eleuzínske hody, na serie rájskych hodokvasov!
    </p>
    <p>
     Miloslave Rojko, potácajúci sa medzi ohromnými dojmami posledných chvíľ, bľadý
         melancholiku, stávaš sa kúzelným obratom najmilším miláčkom Šťasteny. Ty teraz postretáš sa
         so smyslovou konkrétnosťou a v nekonečných seriach prelestných rájskych scén so všetkými
         bájnymi princeznami, láskavými ženskými anjelmi a nadzemsky krásnymi sväticiami svojich
         rozplašených snov!
    </p>
    <p>
     Ty staneš sa kráľom nad ženskými srdciami a vnadami! Ty staneš sa mučivou túžbou, modlou
         celých rojov najkrásnejších z krasavíc a ženských geniov. K tebe, povýšenému na nádherný,
         vysoký trón, bude sa spínať v túžobnom rozochvení tisíce pôvabných rúk, tebe v ústrety bude
         sa vlniť neustále čarovne — krásna záplava najrozkošnejších ňadier. Kráľovny rodu, krásy,
         miloty a dôvtipu budú žobrať na kolenách o tvoju priazeň. Čarovné víly, pôvabné kúzelnice,
         najprelestnejšie, najsvodnejšie z rozkošných dcier Eviných budú ťa obletovať, vzývať,
         zbožňovať, prešťastné, keď sa k nim milostive skloníš, na ne usmeješ! Každá bude prahnúť za
         splynutím s nevyčerpateľným zdrojom múdrosti, básnického vznetu a prorockej divinácie, s
         tebou, najžiadúcnejší z mužov, čaromocný kúzelníku, skrývavší sa dosiaľ za masku skromnosti
         a beznáročnosti, univerzálny filozofe, Miloslave Rojko!
    </p>
    <p>
     — — —
    </p>
    <p>
     Prorok — kúzelník našiel sa zase v svojom útulnom stánku, chránený starostlivou nežnou
         rukou ženinou. Rozpálenou jeho hlavou vírily a žiarily magickými svetlami a závratnou
         rýchlosťou hviezdne kruhy, oslepujúce vo svojej nádhere a bičujúce rozbúrenú krv až k
         najvyšším vrcholom extázy. —
    </p>
    <p>
     Pred závratne rýchle blížiacim sa svojím skonom prejdú poslední kultúrni ľudia ešte
         prelestnou škálou vývojových foriem, hýriacich krásou a oslňujúcich skvelosťou svojej
         účelnosti.
    </p>
    <p>
     Nastal, hľa, súmrak monoganie! Vírivé dvojčlenné kruhy sa rozpojujú a splývajú v
         čtyrčlenné, šestičlenné a čím diaľ viacnásobné celky, točiac sa stúpajúcou rýchlosťou v
         opojnom bacchantskom reji.
    </p>
    <p>
     Padajú otrocké putá a priehrady snižujúce nahodilé páry nádherných ľudských tvorov
         neúprosne a nezrušiteľne k doživotnému otroctvu, k bezútešnému putovaniu nekonečnou,
         vypráhlou Saharou citu a tvorčej obrazotvornosti. —
    </p>
    <p>
     Intuitívny sebazáchranný pud ľudstva zničí — žiaľ, až na samom pokraji priepasti smrti —
         jedovatý degeneračný prvok ľudského vývoja: nepochopiteľne stupídny zvyk zastaviť pútnika
         pred najnádhernejšími partiami jeho púti do Svätej zeme a prikovať ho na celý život k
         jednomu, slnečnou páľou, ach, tak rýchle vyschýňajúcemu prameňu, prepadávajúcemu
         nedostatkom odtoku - otravnej hnilobe.
    </p>
    <p>
     Uderila vaša hodina oslobodenia, úbohé ľudské bytnosti, chradnúce a vädnúce pod kliatbou
         tisícročného obmedzenia! Padol si, žiarlive strážený hrade predsudku; prekonaná si,
         plesnivou stuchlinou žalára páchnuca povero, vyvyšovaná zvrhlými bludármi na piedestal
         sviatosti, stupídny prežitku doživotného jednoženstva!
    </p>
    <p>
     Otvárate sa, zázračné žriedla vzruchu a vznetu, tvorčej sily a nadšenia, ktoré ste boly
         násilne zapchané po tisícročia. Vytrysknete svojou obnovenou prasilou do závratne vysokých
         dúhových oblúkov hýrive krásnych myriád rosných perál: umeleckých výtvorov a vedeckých
         diel, aby ste zažiarily jako nádherná kométa na širokom horizonte ľudstva, haliacom sa do
         čiernych mračien beznádeje.
    </p>
    <p>
     Pudené posvätným hlasom túžby či varom vzkypenej krvi vletia mu, ach, jedna za druhou do
         vilného náručia všetky tie prelestné fantómy jeho nekľudných polosnov, nenasýtni upíri
         strebajúci zákerne sladkú teplú krv jeho vzbúrenej hrudi. Zmenená v živý symbol práhnutia a
         stesku sschváti ho do svojich mäkkých, oblých ramien kyprá, vždy záhadne mlčiaca černooká
         trafikantka s prúdami okolo hlavy vinúcich sa havraních vrkočov, podobných mŕštnym hadom,
         číhajúcim z kríka zákerne na svoju bezbrannú korisť. Horúcou vášňou prissajú sa k jeho rtom
         tie kypré červené pery, shrýzavšie sa dosiaľ v mučivom bôli pochýb a odriekania. A na búrnu
         mužnú hruď vrhne sa mu prudkosťou rozvášnenej šelmy zelenooká rusalka Máňa, predstierajúca
         úskočne, že jednotvarným klepaním na studené klávesy písacieho stroja vybíja všetko prudké
         elektrické napjatie svojej náružive vzkypenej krvi.
    </p>
    <p>
     Dohasínajúcou zemguľou šľahol čarovný prúd tisícerých vzbúrených ženských túh.
         Vzdušnými, zemskými i podzemskými dráhami vydaly sa na výbojný pochod lásky nekonečné rady
         mladých strídžať, roztančených lesných víl i krotkých cudných krások, aby prežily vrcholné
         dobrodružstvo svojich rýchle sa nakláňajúcich liet.
    </p>
    <p>
     Neodolateľnou túžbou zdivené rozbehly sa k nemu - videl to, cítil to — matka — vdova s
         dcérou. Staršia s haditými dlhými rusými vlasmi, že nad ne nemal krajších ani ctibažný,
         polovicou otcovho kráľovstva zbožňovaný Absolon, so spodným rtom vzpínajúcim sa nahor s
         neskrotnou žiadostivosťou, vpadlé šedé oči zahľadené pevne za svojím ďalekým cieľom.
         Mladšia s voňavým beľavým vlasom planúcim a lesklým ako srsť rozľútenej tygrice, s hrdým
         postojom kňažny preniknutej nezmarnou vôľou vládnuť, s párom veľkých nezábudkových očí,
         tlačiacich sa von z jamiek tajomnou túžbou, aby zazrely veliký zázrak.
    </p>
    <p>
     Ach, blížia sa rýchle jako na krýdlach. Každý okamžik môže hlásať ich príchod. —
    </p>
    <p>
     Mladý gigant, očarovaný nádherou blížiacich sa dojmov, odbehával znovu a znovu v sladkom
         tušení otvoriť svojim novým uchvatiteľkám. Kúzelný kolotoč závratných ľúbostných slastí ide
         sa roztočiť prudkosťou divého víchru.
    </p>
    <p>
     — — —
    </p>
    <p>
     Okamžiky dĺžily sa v minúty — hodiny.
    </p>
    <p>
     Zmámený blúznivec rútil sa k dverám znovu a znovu márne.
    </p>
    <p>
     Kolotoč času istotne zaviazol. Odbojné podzemské sily maria čaromoc jeho túžby a vôle.
    </p>
    <p>
     Urazený prorok-kúzelník zahorel plamennou túžbou za pomstou. Rty sa mu zachvely, pästi
         zaťaly, rozpálená tvár zbľadla a zkrivila sa bôľom, hruď vydýchla zhlboka, a z krvou
         podbehlých, prudkým hnevom plápolajúcich očí vyšľahla k úzkemu pruhu vysokej tmavej oblohy,
         trôniacej nad bezodnou šachtou desivej zkazy a pekelného víru, vyšľahla rudá záplava
         divokej pomsty.
    </p>
    <p>
     V hasnúcich zrakoch rozľúteného čarodeja roztančily sa hviezdy.
    </p>
    <p>
     Ohromnou silou svojej zázračnej vôle a či prudkosťou hromu vymŕštil sa k nadoblačným
         výškam. Prešľahol ligotnými myriadami hviezd, vŕtajúc kľukate zbesilou čiarou blesku éterné
         závoje nových a nových oblôh.
    </p>
    <p>
     — — —
    </p>
    <p>
     Hrozný, rozbesnený k šialenej extáze živelnej pomsty a odboja vrazil — oslepený zázračne
         prudkým svetlom — do žiarivého nadhviezdneho centra kozmickej prasily, oblačnehviezdneho
         jadra, šľahajúceho blesky, duniaceho kromy: k vírive krúžiacemu a predsa oceľove pevnému
         piedestálu Neznámeho, Nekonečného, Najvyššieho.
    </p>
    <p>
     A prešľahnuvším výbojom elektrickej iskry počal sa v nasledujúcom či tom istom okamihu
         rútiť bezmocne, nezadržiteľne, jakoby večnou prasilou zo závratných výšok zvrhnutý, ta,
         odkiaľ prišiel.
    </p>
    <p>
     Nekonečnými vesmírnymi končinami počaly šľahať blesky, šíriac a dĺžiac sa rýchlosťou
         myšlienky od jednoho kozmického pólu k druhému, od nebies až k pekelnému stredu zeme,
         odtiaľ k nebesiam a nazpät.
    </p>
    <p>
     Čarovná záplava svetla bľadla, černela a hneď zase horela červeným plameňom hnevu a
         hrúzy.
    </p>
    <p>
     Porazený Ocbojník rútil sa závratnou rýchlosťou do priepasti večnej noci. Klesal do
         bezodných pekelných hlbín jako odbojný anjel, svržený s nebies výše do bezodnej tlamy
         zatratenia.
    </p>
    <p>
     Však v osudný, majestátne krásny ten okamih pocítil zdolaný Nepriateľ vo svojom
         rozbúrenom vnútre velebnú istotu, ktorá lámala zázračne osteň porážky.
    </p>
    <p>
     Zapadá v hlbiny inferna len preto, aby vyšľahol z neho útrobami zeme znovu k hviezdnatej
         oblohe, sraziac sa zase katastrofálne s oslepujúcim zdrojom nebeského svetla.
    </p>
    <p>
     Hruď dmula sa mu opäť hrdým vedomím povýšenosti. Veď klesá vedome, z vlastnej vôle,
         klesá giganticky mohutný, čarovnou energiou nabitý, nezdolaný, nepremožený!
    </p>
    <p>
     Letí k odvekým zdrojom tepla, neochabujúcich rozkoší, v mäkké vilné náručia svodných
         zradných diev Zeme, v nížiny síry a ohňa, ozývajúce sa stonami zatratencov. Letí myriadami
         vesmírnych bání, aby dopadol zas vo vírivé plejády ligotných hviezd a rútil sa znovu k
         šialenej srážke s oslepujúcim prazdrojom večného svetla.
    </p>
    <p>
     Nie, neklesá zdolaný, v boji premožený, ale stúpa a padá otáčajúc sa v závratnom
         kolobehu, v ňomž zdá sa večnosť chvíľkou a okamih večnosťou. Rozpína sa do dvoch pólov v
         tajomne prudkom rozmachu, bleskom spájajúc Zenith a Nadir, temnosti inferna s nebeským
         blankytom a opäť ich rozpojujúc, víri, hučí, žiari vesmírom neprestajne, dvoma prúdy:
         svetlom i tmou jako dvojaký odraz či obraz jedinej večnej nekonečnej prasily, súc odrazu
         diablom i jeho Premožiteľom.
    </p>
    <p>
    </p>
   </div>
   <div type="chapter">
    <head>
     IX.
    </head>
    <p>
    </p>
    <p>
    </p>
    <p>
     Apokalyptickému letúnovi zotmelo sa v očiach.
    </p>
    <p>
     — — —
    </p>
    <p>
     Nad ním vznášal sa jakoby v oblakoch šedivý, veľkohlavý starec. Z jeho očí žiarila
         láskavosť otca i prísnosť sudcu, učiteľa. Hľadely na Miloslava Rojku, potácajúceho sa v
         mrákotách, vľúdne a vážne.
    </p>
    <p>
     Veľkohlavý starec počal pohybovať rukou, jagajúcou sa drahokamy vykládanými zlatými
         prsteňmi, v širokých, stále sa úžiacich vlnových kruhoch okolo mrákotnej hlavy svojho
         chránenca.
    </p>
    <p>
     Umdlievajúcou hlavou apokalyptického letca prebleskla krásna myšlienka: Skláňa sa to
         snáď Nebies Pán nad svojím synom, klesajúcim v podobe padlého odbojného anjela v strašlivé
         inferno, skláňa sa a odpúšťa mu, chystajúc sa ho zastaviť v osudnom páde?!
    </p>
    <p>
     A zrazu prehliadol jasne jako pred zrkadlom. — Hľa, chápe to jasne! Mohutný šedivý
         starec vznášajúci sa nad ním — je púhym jeho obrazom, tieňom, oblačným odrazom. Je sám
         umdlievajúcim i kriesiteľom, v jednej osobe chránencom i ochrancom!
    </p>
    <p>
     Alebo by to bol snáď všetko márnivý prelud, v belasý dym haliaca sa šalobná hra
         podvodného kúzelníka?!
    </p>
    <p>
     Miloslav Rojko otvoril oči, s ktorých spadly šupiny šalby a mamu.
    </p>
    <p>
     Koho to vidí pred sebou?! Bože! Veď je to Mudr. Kopečný. Rozkročený, s energickým zrakom
         upreným pevne na neho opisuje čudesné kruhy okolo jeho hlavy.
    </p>
    <p>
     Lieči ho?! Či ho hypnotizuje?! Oči sa mu stretli s doktorovými.
    </p>
    <p>
     Ako pokojne, smelo hľadí starý doktor!
    </p>
    <p>
     Ako by si bol istý svojej veci. Akoby ho premáhal, víťazil nad ním!
    </p>
    <p>
     Starý lišiak ho hypnotizuje. Už-už ho uspával?! Prečo a načo?!
    </p>
    <p>
     Zomdlený filozof rozhliadol sa okolo seba.
    </p>
    <p>
     „Pokojne sedieť,“ šeptal hypnotizér veliteľský a zároveň starostlive-nežne.
    </p>
    <p>
     Zimnične tekavé oči Miloslava Rojku shliadly u stolu — ženu, vlastnú ženu, milovanú
         družku života, ktorá sa prizerá nečinne k jeho mukám! Stojí a prizerá sa pokojne k tomu,
         jako ho premáha, uspáva vychytralý šalbiar či zločinec!!
    </p>
    <p>
     Miloslava Rojku schvátila hrúza.
    </p>
    <p>
     Čo sa s ním deje?! Chcú ho umŕtviť, či mu pomáhajú?! Liečia ho, uspávajú, vyčerpaného
         neustálymi prudkými myšlienkovými lety, ustarostení o jeho zdravie?! Či omamujú ho
         čarodejníckymi hókus-pókusmi, aby mali od neho aspoň na čas pokoj?!
    </p>
    <p>
     Chcel sa vzbúriť, už-už sa dvíhal, že vyskočí, dupne, vykrikne a odhalí zločinnú
         machináciu, zákerný komplot poblúdilcov, čo stali sa slepými nástrojmi jeho smrteľných
         nepriateľov, zareve, až sa ho zľaknú — ale slovo uviazlo, mu v hrdle, — na stoličke sa
         sotva slabo zahniezdil. Prichodí naň slabosť — a či to víťazia kúzla lžidoktorove?!
    </p>
    <p>
     Počal drevenieť strachom. Ale súčasne pociťoval svoju bezmocnosť. Nad jeho hlavou dym,
         šedé bielasté pary, rozrážané tajomne krúžiacimi rukama velebného starca. Uvedomoval si s
         hrúzou, že sa mu počínajú zatvárať jako zalepené zomdlené víčka. —
    </p>
    <p>
     — — —
    </p>
    <p>
     Otvoril oči skoro násilím. Ale už ich aj zažmúril, aby zbytočne neupozorňoval,
         nepopudzoval proti sebe toho, čo stojí nad ním: smrtiteľa v maske lekára-priateľa. Žmurkol
         očima len, aby sa presvedčil, či je ešte pánom svojej vôle, svojich zomdlených nervov a
         svalov.
    </p>
    <p>
     Stará sebadôvera sa mu počala vracať. Pokračuj, doktore, smelo vo svojich čaroch a
         kúzlach, pomyslel si. — Mňa sa to nechytí. Ja som voči tvojim zákerným zbraniam immúnny.
    </p>
    <p>
     Ale čo, hah! assistuje pri tejto zločinnej hre jeho žena?!
    </p>
    <p>
     Je spojencom zločinného závratníka?! A či — hrúza sa ho chytala pri tej myšlienke — a
         či, ach, bezmocnou obetou podlého kúzelníka?!
    </p>
    <p>
     Premohol sa s ohromným sebazaprením. Nie, nesmie sa predčasne odhaliť! Nesmie prezradiť
         lekárovi, že je pánom svojich smyslov.
    </p>
    <p>
     Spúšťal si tíško na operadlo stoličky, zažmúriac oči. Počkaj, vtáku, ja ťa dostanem!
         Upustil ruky jakoby ztrácaly vládu, počal vydychovať pravidelne, zhlboka, aby vzbudil
         dojem, že usína. Ale pritom železnou vôľou nútil sa do zdvojnásobnenej bdelosti.
    </p>
    <p>
     Aha! chytráku, prišiel som na tvoj nápad! tešil sa zo svojej ostražitosti. A
         predstavoval si Mudra Konečného v rozličných pózach, v ktorých s ním hovorieval. Známe to,
         môj milý! Starý pán je špiritista, nuž, probuje svoje kunšty na mne! A potom vraj moderný
         vedátor! Znamenité! Najprv listuje vo vedeckých kompendiach a večer v priateľskom krúžku —
         klepe na okrúhly stolík a cituje duchov.
    </p>
    <p>
     A čo hľadá pri jeho šalobnej hre žena?!
    </p>
    <p>
     Hrozná myšlienka mihla sa mu hlavou. Ale potlačil mimovoľne prejavy hlbokého vzrušenia.
    </p>
    <p>
     Neupadla, chudiatko, do kúzelníkových kruhov?! Neomotal ju už dávno svojimi sieťami?!
    </p>
    <p>
     Oprel sa hlavou o vrchný oblúk operadla. Horúca hlava, utíš sa!
    </p>
    <p>
     Vyhliadol si, vyhliadol fanatický duchár duchovného spojenca či spojenkyňu a vsugeroval
         jej, že pre jej muža bude teraz najlepší — párdňový sen?!
    </p>
    <p>
     „Usne hneď“ zašeptal lekár tíško a počal sa od neho po prstoch vzdialovať.
    </p>
    <p>
     Dvere ľahúčko vrzly. Miloslav Rojko pocítil, že lekár je preč.
    </p>
    <p>
     Bol to prelud či skutočnosť?! — zalomcovaly ním pochyby. A či by to bol — ach, vznešená
         myšlienka! — vzal na seba na chvíľku lekárovu podobu sám — sám Stvoriteľ?!
    </p>
    <p>
     — — —
    </p>
    <p>
     Na chodbe ozvaly sa kroky. Dvere vrzly.
    </p>
    <p>
     Miloslav Rojko pocítil inštinktívne, že sa zase blíži, lekár.
    </p>
    <p>
     Ba nie lekár, ale — hah! nebodaj svodca jeho ženy, či zločinný násilník, čo ho chce
         pohrúžiť umele v hlboký spánok, aby sa potom nerušený, neohrožovaný mohol vrhnúť na
         bezbrannú korisť.
    </p>
    <p>
     Vyskočil so stoličky a rozbehol sa rýchlym krokom proti lekárovi, pretvarujúc sa, jakoby
         ho chcel vítať.
    </p>
    <p>
     „Čo to, čo to, pán pacient?!“ zarazil sa červený bruchatý lekár vo dverách. „Prečo ticho
         nesedíme?!“
    </p>
    <p>
     Oči lekára a ženy sa stretly s otázkou či porozumením. Miloslavovi Rojkovi to neušlo. Ba
         zbičovaný divokou žiarlivosťou, objavil na dne modrých očí lekárových trblietavé plamienky
         vilnej túžby.
    </p>
    <p>
     „No, no, ľahnem si alebo sa posadíme“ proboval ho lekár čičíkať, kladúc ruku dôverne na
         jeho plece.
    </p>
    <p>
     Nie, nevzdáva sa svojej hriešnej chúťky! — zovrelo to v manželovi. Miloslav Rojko vrhol
         sa s mladistvým ohňom na kradmého uchvátiteľa, snažiac sa ho sraziť na zem.
    </p>
    <p>
     Započal sa zápas divoký, krutý — až mstiteľ svojej cti, usmierený vedomím, že zakročil
         včas, pociťoval sladkú mdlobu, zavierajúc zomdlené víčka.
    </p>
    <p>
     — — —
    </p>
    <p>
     Prebudil sa až v noci, nájduc sa — zrejme iba na okamih letmej rozpomienky — vo svojej
         útolnej izbe, jejž sladené teplo, maľované steny, zlatorámované obrazy, pestrobarevné vázy
         a kvetnaté linoleum podlahy splývaly s modravým svetlom lustru v čarovnú harmoniu.
    </p>
    <p>
     Zápas s lekárom — svodcom — to bola pre univerzálneho filozofa v túto chvíľku už iba
         vybľadlá rozpomienka. Nevedel už sám, či to bol iba živý sen a či stopa jakejsi
         dávnominulej skutočnosti v nervoch.
    </p>
    <p>
     Alebo by si to bol vykúzlil sám akýsi teatrálny symbol žiarlivosti, praehistorického
         závodenia samcov?!
    </p>
    <p>
     No, od toho okamihu uplynuly desaťtisíce iných, krajších, veľkolepejších. A šialenou
         rýchlosťou rúti sa v ústrety okamihom s dojmom novým! Ach, aké je to ohromné, čarokrásné!
         Rúti sa stupňovanou rýchlosťou v hlbiny horúceho pekla — vrelého stredobodu Zeme. Blíži sa
         rapídne k maximu horúčosti, k vrcholu života, ktorý sa vystupňuje k hýrivému tancu
         najvyššieho erotického rozvášnenia. Vrhne sa divokými skokmi dolu, v prepadajúce sa mesto,
         sbehá ho v podobe túžbou rozbesneného fauna a posráža najpôvabnejšie krásky, ktoré mu prídu
         do cesty, na improvizované svadobné lože jednu za druhou. V šialene jásavom hopsasa prežije
         nekonečný rad opojne skvelých ľúbostných dobrodružstiev, potácajúc sa od rozkoše k rozkoši.
    </p>
    <p>
     Čo na tom, že kdesi snáď zahynie pod vražednou sekerou zúriaceho manžela, mstiaceho
         smrteľne zbojnícke odcudzenie svojej ženy. Vstane jako z popola fénix zo svojej krvi znovu,
         mladší a svodnejší, aby pokračoval zbystrenou silou na svojej slastnej púti.
    </p>
    <p>
     Alebo klesne zabitý, s obrazom poslednej hrúzy v sklenených očiach. Pod ním otvorí sa
         zem, na neho srútia sa nebesá. Klesne a v očiach zaľahne mu tma večnosti. Však, kým klesne
         naposled, prežije ešte sedmoro rájov nekonečných slastí a celú Dehennu sladkých múk.
    </p>
    <p>
     Cítil, ako klesá nižšie a nižšie. Telom šľahol mu horúci prúd. Tajomné inferno, blížiš
         sa! A blížiace sa pekelná láva, sálajúca na tisíce kilometrov diaľky omamným teplom,
         vybičuje v ňom, vrcholnom predstaviteľovi princípu večného bytia, neslýchané talenty a
         geniality, vykúzli z neho celé epochy stúpajúcich umeleckých kriviek.
    </p>
    <p>
     Ba, hľa, horúcim varom jeho krvi prešľahla jakási čarovná iskra. A v duši jeho ozvaly sa
         razom storé nadzemské harmonie.
    </p>
    <p>
     Cítil sa najskvelejším spevákom, hudobným virtuozom a skladateľom, najzázračnejším
         baletným tanečníkom všetkých dôb a národov. V hrdle a v prstoch počalo ho čudesne štekliť,
         v nohách počaly mu pohrávať jakýmsi kúzlom všetky žilky, a v srdci rodily sa celé roje
         zvláštnych, nádherných nálad, plniacich mu hruď slasťou a unášajúc dušu jakoby na krýdlach.
         Počal si prespevovať, naraz však sa mu zdalo, že vynašiel veľkolepý nový tanečný rytmus,
         ktorý vyjadruje všetku živelnú túžbu hynúceho ľudstva za životom a pritom zaváňa pekelne
         príšerným erotickým besom.
    </p>
    <p>
     A skrížiac si ruky za chrbát a dupkajúc v pravidelných intervaloch pravou nohou opájal
         sa veliký kúzelník svojou vlastnou umeleckou produkciou. Zanalyzoval a objavil pravú
         podstatu rytmu moderných tancov, ba i čardášu, objaviac tajomný jeho súvis s rytmikou Zeme
         a pekelných priepastí zívajúcich v jej útrobách. Bolo mu jasné, že práve z tohoto rytmu
         vanie oná živelná erotika, ktorá je najdôležitejším elementom, ba vlastnou podstatou týchto
         spontánnych výbuchov bezuzdnej chuti a vôle k životu a, neskrotnej túžby za jeho radosťami.
         Áno, ten výbušný a strhujúci tanečný rej je stupňovaným prejavom života, je tajomnou vlnou,
         ktorou splýva rozkošnícke ľudské pokolenie s tlkotom srdca — samého pekla. V týchto
         divokých výbuchoch životnej prasily valí sa, stúpa a klesá v mohutnom rozmachu prudká,
         búrliva vlna slasti. A v týchto bezuzdných skokoch závratnej radosti a opojenia mihajú sa
         už celkom zreteľne predzvestné tiene — zatratenia.
    </p>
    <p>
     A udierajúc si nohou o zem takt tančil, opojený sám sebou, čo raz divšie a divšie.
         Chvíľami prichádzal do extázy a počul zreteľne, jako mu podzemie sekunduje na jeho takt,
         jako sa mu rozviruje pod nohama úchvatná temperamentná hudba plniaca bezuzdnou radosťou
         podsvetné priestranstvá. Tančil divoko, v sladkom vytŕžení, vymýšľajúc nové a nové
         neslýchané figúry, čo raz pestrejšie, zvláštnejšie tempá, prižmurajúc oči, v ktorých mu
         tančily zlaté hviezdy a krvavé obludy, potácajúc sa od závratnej rýchlosti a nachádzajúc
         pôžitok v prudkom zadychčaní, až klesol vysilený a blízky mdlobe na pohovku.
    </p>
    <p>
     — — —
    </p>
    <p>
     Nočné tiene kradly sa zase do hlbokých úzkych ulíc mesta, klesajúceho v priepasti zkazy.
    </p>
    <p>
     Nad osudnou šachtou hynúcej Prahy zmizol posledný papršlek neba, a v hlbinách rozhostila
         sa tma.
    </p>
    <p>
     Zrazu zvírily kľud ulice divoké hlasy bezuzdnej veselosti. V zápäť na to ozval sa
         prenikavý vreskot a škrekot zdivených mačiek, príšerný chechtot starých bosoriek, piskot a
         výskot mladých strídžat.
    </p>
    <p>
     Vo vrávoravej hlave velikého kúzelníka svitlo poznanie tragickej vážnosti: to všetky
         ženy sveta menia sa v tejto chvíli v rozvzteklené fúrie, svodné strigy a neodvolateľne
         vábne čarodejnice, strhujúce svoje obeti do závratného erotického víru.
    </p>
    <p>
     Nad priepasťou zívajúceho inferna zahučia čarodejné melodie, zažiaria a zaligotajú sa
         kúzelné svetlá, zavíri omamný tanečný rej tisícov svodných strídžat, a o závod s ním
         zaburáca divoko tajomný víchor a ozve sa príšerné zahúkanie sovy.
    </p>
    <p>
     Univerzálna „Walpurgisnacht“ na velejavišti sveta!
    </p>
    <p>
     Na zamĺklej chodbe ozvaly sa dunivé kroky. Potom rázné zaklepanie, rovnajúce sa skoro
         hrozivému zabúchaniu.
    </p>
    <p>
     Univerzálneho filozofa prešiel po tele mráz. Či sú to nie už údery kopýt spojencov
         pekla, čo blížia sa k nemu?!
    </p>
    <p>
     Sotrval bez pohnutia, skoro bez dychu.
    </p>
    <p>
     Užasol prekvapením. Dvere otváraly sa jakoby kúzlom jedny za druhými samy. A pri
         modravom elektrickom svetle mosadzného lustru objavily sa dve čierné postavy.
    </p>
    <p>
     Súčasne ovial riešiteľa tajomných záhad príjemný teplý vánok. Čo to?! Či je to už
         tepelná vlna blížiacej sa ríše satanovej?!
    </p>
    <p>
     Starší vážny pán, skoro prísneho výzoru, s osmahlou tvárou a zlate obrúbeným cvikrom na
         velikom nose, odený čierne. Diabol v maske kultúrneho Europana.
    </p>
    <p>
     A v zapätí za ním vzpriamil smerom k filozofovi svoju malú guľatú černovlasú hlavu dlhý
         chudorľavý muž. Na potkaních očiach zelenavožltej tvári zablysly sa ohromné, hnedo vrúbené
         americké sklá.
    </p>
    <p>
     Čo to?! Hlavný účtovník z banky?!
    </p>
    <p>
     Univerzálny filozofe, nedaj sa prekvapiť! Nepristane ten naivný údiv tvojej hrdej,
         nadzemsky žiariacej tvári.
    </p>
    <p>
     Čo by nemohol sprevádzať hlavný účtovník diabla?! Je beztak už dávno mŕtvy. To k tebe,
         môj milý, neprichodia ľudia, iba príšery s ľudskými maskami. Ale tvojimi hosťmi sú, bárs
         prichodili by rovno zo sírnatých útrob inferna.
    </p>
    <p>
     Podišiel k nim odhodlane, vľúdne.
    </p>
    <p>
     „Vítam vás, pánovia,“ ozval sa zdvorile, podávajúc im ruku. Ponúkol im stoličky.
    </p>
    <p>
     Starší pán sa predstavil.
    </p>
    <p>
     „Som zdravotný radca dr. Šilhavý.“
    </p>
    <p>
     Veľký mysliteľ sa musel odvrátiť, aby hostia nezazreli v jeho tvári prudký záchvat
         smiechu. To je skvelé! Diabol nechce odložiť ani pred ním, arcičlovekom, svoju naivnú
         masku. Prišiel schvátiť jeho dušu v svoje pazúry, vtiahnuté beztak do čiernych rukávov
         elegantného svrchníka. A ešte sa vydává za lekárskeho spasiteľa. Naozaj komické.
    </p>
    <p>
     „Teší ma, pane radca,“ uškľabil sa prorok-kúzelník veselo.
    </p>
    <p>
     „Nechceli by ste sa prejsť s nami po meste, pane kolega?“ zablysly sa priateľsky vľúdne,
         skoro radostne potkanie oči čerta-účtovníka.
    </p>
    <p>
     „Veľmi rád,“ nedal sa filozof uviesť svojim úlisným antipodom do rozpakov!
    </p>
    <p>
     „Pomôžeme vám obliecť sa,“ ponúkali sa pekelní hostia ochotne.
    </p>
    <p>
     „Ďakujem, netreba,“ odmietal veliký mysliteľ zdvorile nežiadanú službu a sám vyťahoval
         zo skrine čierny kožuch a zo škatule cylinder.
    </p>
    <p>
     „Som hotový,“ vyzval konečne svojich hostí k odchodu, a keď sa nechceli brať popredku,
         vykročil do hustej tmy sám.
    </p>
    <p>
     Vonku ovial ho príjemný večerný chlad. Pred domom čakalo elegantné, efektne osvetlené
         auto. Zdvorilý uniformovaný sluha ho ochotne otváral.
    </p>
    <p>
     Filozofom zalomcovala prudká horúčka napjatého očakávania, čo prinesú najbližšie
         okamžiky neznámej budúcnosti?
    </p>
    <p>
     Vstúpil odhodlane, pružným krokom do auta. Dvere sa ľahko zachlopily. Pekelné vozidlo
         pustilo sa do šialeného behu.
    </p>
    <p>
     — — —
    </p>
    <p>
     Čo to?! Trhol sebou jako vo snách. V polotme limuzíny sklonila sa nad ním s uplakanými
         očima jeho žena!
    </p>
    <p>
     Zachvel sa až do hlbín srdca. Prečo trpí, chudiatko, prečo plače?!
    </p>
    <p>
     Ale hneď hľadel premôcť filozofickou úvahou svoj okamžitý krutý bôľ.
    </p>
    <p>
     Čo trpíš, univerzálny filozofe?! Veď je to nie tvoja žena. Je to iba jej púhy tieň,
         ktorý ťa sprevádza, strachuje sa o teba. Iste je tvoja najdrahšia, zahynulá v hrôzach
         kataklizmy, už dávno v ríši tieňov. A uslzenými očima kynie ti jej matný odraz na posledný
         pozdrav.
    </p>
    <p>
     Alebo je to šalobný prelud, vykúzlený tvojimi odporcami, ktorými ťa lákajú do temného
         podsvetia. Chytajú ťa za srdce, aby ťa oslabili, pripravili ťa záludne o tvoju jedinečnú
         moc zachvievajúcu vesmírom.
    </p>
    <p>
     — — —
    </p>
    <p>
     Smieril sa so svojím osudom. Áno, klesne do čierneho Hádu, aby prerazil na svojom
         kozmickom lete zemeguľu. Však každým novým metrom poklesu pod stred zeme začne rásť jeho
         čarovná moc, aby ho vymŕštila na žiarivé slnečné svetlo, oslávila na zemi a hrde vzniesla
         opäť k hviezdnym výškam.
    </p>
    <p>
     Vzpriamil sa a pohliadol okienkom na svoju tajomnú púť.
    </p>
    <p>
     Užasol. Ohnivý voz unášal ho závratnou rýchlosťou nad dohasínajúce mesto. Letel na ňom,
         hnaný kúzelnou silou radia, do strmých kopcov, otáčal sa s ním po efektných serpentínach,
         stúpajúc stále výš a výš. Kotlina s mestom octla sa im pod nohama, fosforeskujúc modre a
         svetielkujúc pestrými žiarami. Pochopil všetko bleskurýchle.
    </p>
    <p>
     Nie, neklesá do hlbín zeme, osud jeho začína sa rozchádzať s osudom boriaceho sa mesta.
         Chystá sa odpútať od chabej zemskej hrudy, unášaný osudným vetrom — zániku, letiac do
         tajomných nadzemských ríší.
    </p>
    <p>
     Privrel odovzdane oči, natiahol sa na prenosnom lôžku podĺž tmavej steny ohnivého vozu,
         ohromený, ale zvedavý predsa na jedinečné zázraky, čo prídu.
    </p>
    <p>
     — — —
    </p>
    <p>
     Čierne auto Osudu zastalo. Dverká sa otvorily. Sprievodci vyskočili do tichej ožiarenej
         ulice, nad ktorou vypínala sa veliká žltá budova jako tajomný zakliaty hrad. Vystupujúceho
         kozmického pútnika ovial lahodný vánok. V ohromnej bráne otvorily sa v pravo neveľké dvere,
         ktorými zívala záhadná čierna prázdnota.
    </p>
    <p>
     Prorok-kúzelník pokročil prudko k dverám a vkĺzol nimi po príklade sprievodcov do
         Neznáma.
    </p>
    <p>
     Pohltila ho číra tma.
    </p>
    <p>
     — — —
    </p>
    <p>
     Našiel sa v tmavej nízkej sieni, jakoby hlbokej kamennej katakombe, ožiarenej mdlým
         svetlom, v ktorom ledva rozoznal tajomné silhuety sprievodcov. -
    </p>
    <p>
     Ba zrazu objavil sa zreteľný, výmluvný, známy mu tieň, útočiaci znovu prudko na jeho
         citlivé srdce. Životne verný tieň jeho ženy, nemej a smutnej, upierajúcej na neho tie
         smutné hlboké modré oči.
    </p>
    <p>
     Vstúpil čiernoodený muž a zamieril rovno k vysokému pultu.
    </p>
    <p>
     „Pán Miloslav Rojko?“ spýtal sa odmerane, nezvučným hlasom, obrátiac k príchodziemu
         svoju podzemsky tmavú tvár.
    </p>
    <p>
     Tvárou veľmysliteľovou prelietol úsmev. Akúže spojitosť má ešte s ním, sférickým
         veľduchom, zapadlé, hluché meno jeho niekdajšieho zemského tieňa?
    </p>
    <p>
     Predsa však prikývol na znak súhlasu a počal sa obzerať po sieni vyzerajúcej ako hrobka.
         V jednom kúte ležaly dlhé, bielou plachtou pokryté drevené nosítka, v druhom stála vážne,
         skoro výhražne zasklená, čierne lakovaná búdka s gumovými kolečkami.
    </p>
    <p>
     Vo dverách stáli dvaja ozrutní zamračení chlapi.
    </p>
    <p>
     Svetlo zhaslo. Na zomdleného kozmického pútnika zaľahla čierna tma.
    </p>
    <p>
     — — —
    </p>
    <p>
     Spamätal sa, a celou jeho ohromenou bytnosťou zavládol smrteľný úžas. Čo sa to s ním
         stalo?! Čo sa dal zavrieť do čiernej väzeňskej klietky? Chcel vyskočiť, cítil však, že nemá
         sily. Mocne vzrušený jal sa rozkazovať tajomným silám, aby ho vyprostily a vyniesly na
         krýdlach vetra na svieži voľný vzduch.
    </p>
    <p>
     Tajomne sily ho neposlúchly. Ležal jako zosnulý Lazar vo svojej hrobke, bezmocný,
         nehybný.
    </p>
    <p>
     Vydesila ho myšlienka plná úžasnej hrúzy.
    </p>
    <p>
     Univerzálny filozofe, nepoznávaš temnú, vycementovanú, slamníky obloženú kobku,
         separáciu Pasteurovho ústavu, posledný útulok nešťastníkov, nemého svedka ich zúfalých
         bôľnych vzlykov, milosrdný mäkký terč ich horúčnatým horúcim hlavám, tichý úkryt, kam
         zaliezajú jako uštvaná zver, cítiaca blížiť sa svoju poslednú hodinku?!
    </p>
    <p>
     Nepamätáš sa, že pokúsaly ťa divoké besné mačky-ženy onej vlahej noci, rozkošnej,
         búrlivej? A Osud doštval ťa sem, abys’ zahynul biedne, bezmocne a nemohol šíriť v diaľ
         svoju myšlienkovú besnotu, svoju jedovatú filozofickú nákazu!
    </p>
    <p>
     Necítiš, kúzelníku zbavený moci, že si sa stal úbohou obeťou svojich vychytralých
         svodcov, že ležíš tu sputnaný, premožený?!
    </p>
    <p>
     Určené ti je zhynúť biedne, bez milosti, jako pošliapanému červu.
    </p>
    <p>
     A či si snáď už zomrel?! Scéna odohravšia sa pri tlumenom svetle, ožiarivšom tvoju temnú
         kobku, bola hallucinačným preludom okamžíku tvojho umierania?! A teraz tu ležíš nehybne, na
         čiernych drevených márach, zahalený bielou rúškou, ktorej necítiš.
    </p>
    <p>
     Ľahko sa zachvel. Ale údesu smrti necítil.
    </p>
    <p>
     Nie, dráma je nie skončené. A na jeho kozmickej púti čakajú ho ešte nespočetné partie
         čarovnej krásy.
    </p>
    <p>
     Nie, jeho Ja nerozplynulo sa v nič. Jeho osobné vedomie nepohltily čierné tmy Nirvány.
    </p>
    <p>
     Miloslav Rojko, univerzálny filozof a veliký čarodej preniká víťazne novými formami
         bytia. —
    </p>
    <p>
     Musel zomrieť, aby mohol vniknúť do báječnej pekla nádhery a pohrúžiť sa do závratného
         víru jeho kúzelných rozkoší a neskonalých slastí.
    </p>
    <p>
     Nie, jeho hrúz sa nebojí. Stroskotanec sférických letov okúsil už omamný závrat pádu a
         hľadel už toľko, ach, toľko razy v príšerný pažerák hlbokých jám a bezodných priepastí!
    </p>
    <p>
     Čudesná podzemná púť, tak tedy pokračuj! Temná kobka smrti, otvor sa!
    </p>
    <p>
     Žilami rozvlnil sa mu opäť teplý pocit istoty. Je pánom svojej kúzelnej moci! Lebo veď
         dvere ľahko vrzly. Ocítol sa vonku jakoby vynesený čarovným vánkom.
    </p>
    <p>
     Nad hlavou mu zašumely stromy a na vychladlú hlavu počal mu popŕchať lahodne svieži a
         predsa teplý, jemnučký drobný dážď. -
    </p>
    <p>
     Pod pazuchu ho viedol dlhý muž v ľahkom modravom plášti. Na chudej jeho tvári ležal
         hlboký tmavý tieň.
    </p>
    <p>
     Kráčali zvoľna, vdychujúc do seba zhlboka svieži vlhký vzduch, od nemej, akoby zakliatej
         prvej budovy smerom k druhej, ešte vyššej, z ktorej hľadely jako poloprižmúrené pátravé oči
         dlhé rady sklených tabúľ okenných.
    </p>
    <p>
     Blížili sa k druhej tmavej bráne podsvetia. Vošli a stúpali v hustej tme vysoko do
         schodov. Hore otváral im dvere počerný mladý muž. Oči sa mu tajomne leskly, okolo
         stiahnutých úst pohrával mu záludný úsmev. Vľúdny Pekla Cerberus v podobe usmievavého
         svetáka.
    </p>
    <p>
     Nemý sprievodca viedol ho dlhou chodbou, ožiarenou matným svitom vychádzajúcim z
         Neznáma.
    </p>
    <p>
     Zastal na prahu velikej, mdlo ožiarenej dvorany. S vysokého stropu žiarila veľká lampová
         guľa. Lesklé šedé steny dĺžily sa do náramných výšiek. V ich úpätí, nízko nad hnedou
         podlahou černely a belely sa rady dlhých truhál. Na nich dĺžily sa nehybné formy ľudských
         tiel, zahalené v biele plachty a pestrobarevné prikrývky. Voskove mŕtvolné hlavy boly
         zaryté jakosi kŕčovite do plachát, na ktorých pohrávaly si pohyblivé tiene, boly obrátené
         na bok alebo čnely ostrými nosy a rozzavenými ústy k žltoožiarenému stropu.
    </p>
    <p>
     Rady bielorubášnych mŕtvol, nemých a nehybných. -
    </p>
    <p>
     Premerali zrakmi mdlo ožiarenú katakombu a zabočili k prázdnemu vystlanému katafalku.
    </p>
    <p>
     „Soblečte sa a ľahnite si!“ navrhoval nemý sprievodca, zrazu prehovoriac.
    </p>
    <p>
     Čudný pútnik sa vyzliekol. Tajomný sprievodca zmizol i so šatmi. Nový obyvateľ velikej
         katakomby zaryl sa do bielej plachty a teplých pestrých prikrýviek.
    </p>
    <p>
     V jeho hlave a očiach zaľahla čierna tma.
    </p>
    <p>
    </p>
   </div>
   <div type="chapter">
    <head>
     X.
    </head>
    <p>
    </p>
    <p>
    </p>
    <p>
     Prebudil sa na krik, na príšerný, zúfalý rev, mnohohlasný, prenikajúci až do kosti. Na
         hrozivé výkriky, zúrivé výbuchy bezmezného hnevu, na žalostné upenie nešťastníka, tiahle a
         zamierajúce, ale hlboko otriasajúce i vo svojich dozvukoch. A na prenikavé výkriky zúfalej
         hrúzy, pri ktorých mrzne v žilách živých bytností krv.
    </p>
    <p>
     Učúval podesený, haliac si plachtou hlavu. Vstávajú to telá z mŕtvych?!
    </p>
    <p>
     Nie, nie sú to velebné, jasavé zvuky chvíle vzkriesenia!
    </p>
    <p>
     Je to azda vražedný zápas duchov, nepokojných, nesvorných, nemajúcich pokoja ani v úzkej
         tmavej kobke večného mieru?!
    </p>
    <p>
     Ozval sa príšerný, srdce prenikajúci výkrik. Za ním jakoby volanie o pomoc, divoké
         výbuchy hrozby a pomsty, kvílenie, zúfalé stony.
    </p>
    <p>
     Vyskočil predesený.
    </p>
    <p>
     Jeho užaslému zraku zjavil sa gigantický obraz hrúzy.
    </p>
    <p>
     Nad komôrkou svojho hrobu týčilo sa do výšky, jako by chcelo dosiahnuť hlavou firmament,
         telo v bielom rubáši, blýskavých očí, so strhanými rysmi vo voskovežltej tvári. Týčilo sa a
         lomcovalo sebou, jako by chcelo, posadlé silou zúfalstva, zprerážať dákesi neviditeľné
         pásky či okovy, putnajúce ho k ložu hrobu. Vše zaupela srdcelomne. A do jeho prenikave
         hlasného kvílenia vpadaly žalostivé, hnevivé a výhražné hlasy druhov-umrlcov, šklbajúcich
         sebou na bielovystlaných katafalkoch, sadajúcich si a vztyčujúcich sa vo svojich hnedých
         hroboch. Nad svojimi smrtnými ložami vznášaly sa a týčily, nakláňaly k trpiteľovi strhanej
         tvári a odvracaly s gestom údesu od neho — bľadé biele postavy, niektoré z nich majúc nohy
         ovinuté ružovými a modrými prikrývkami.
    </p>
    <p>
     S bľadého vysokého firmamentu žiarilo na umrlcov, namáhajúcich sa márne opustiť lože
         hrobu, jakési veliké podzemné slnce, žiariace jasne, ale nehrejúce osvetľujúce do
         posledných kútov príšerné javište hrobových hrúz.
    </p>
    <p>
     Kozmický pútnik sa striasol desom strašného poznania.
    </p>
    <p>
     Veď to nový obraz Golgaty! — svitlo mu v hlave v tej velebnej dramatickej chvíli.
         Nastáva nové mučenie tela, hroznejšie o to, že nemôže ho prerušiť, nemôže sa nad trpiteľmi
         už viac sľutovať milosrdná Smrť.
    </p>
    <p>
     Vyjaveným zrakom počal sa dychtive vpíjať do desivých výjavov svojho nového prostredia a
         postupne stotožňoval sa s ním. Nevedel ani, jako sa vztýčil na hrobovom svojom loži sám,
         jako vpadol skoro nezbadane jeho zvučný hlas do príšernej symfonie údesu a bôľu. Nakláňal
         sa nad svojich druhov, počal hroziť päsťou najvyššiemu z nich, odvracať sa od nich s
         odporom. Počal sa vžívať do všeobecného utrpenia a vyrážať ho hlbokými stonami svojej
         vyprahlej hrudi.
    </p>
    <p>
     Zúfalé výkriky a srdcelomné kviľby a stony vystupňovaly sa naposled k výšinám extázy.
    </p>
    <p>
     Mučenníci podsvetnej Golgaty klesali jeden za druhým vysilení na svoje hroby, umierajúc
         znova.
    </p>
    <p>
     Vyčerpaný shrútil sa na svoj katafalk i veliký mysliteľ, zmorený, vysilený, ale ďaleký
         nového tíšivého spánku smrti. Schúlil sa do svojich rubášov a zadíval uprene na utichlú
         Golgatu, v nemom očakávaní vecí budúcich.
    </p>
    <p>
     Kýsi veliký biely duch vstával bezhlasne z hrobu. A odpútajúc sa od hrobového katafalku
         chystal sa opustiť bránu vedúcu k stánkom smrti.
    </p>
    <p>
     Vznášal sa ľahúčko — ticho, jakoby unášaný tajomnou silou vlastnej vôle.
    </p>
    <p>
     Vtom však vstúpila mu neočakávane do cesty mohutná tmavá postava zahalená tmavozeleným
         plášťom. Z kapucne plášťa vykukla čiernovlasá hlava, oči čierne jako uhol sa zablysly,
         veliký končitý nos sa vztýčil drzo, vyzývave. A zákerné dlhé oceľové ramená diablove
         ovinuly sa okolo bieleho ducha a tlačily ho zpät k úzkej hrobovej truhle.
    </p>
    <p>
     Odbojná vzdušná biela postava zmizla bez hlesu v bielych rubášoch rakve.
    </p>
    <p>
     Satan vznášal sa ponurým údolím zániku. Čierne oči sa vše zablysly. Zelenožltá tvár sa
         posmešne uškľabila. Mrštné pružné údy pohybovaly sa kĺzkosťou hada, haliac sa do voľného
         tmavozelenavého plášťa, podnášaného ľahúčkym vánkom noci.
    </p>
    <p>
     Kam poberal sa asi onen duch, čo podľahol tak skoro premoci diabla?! — zamyslel sa
         dojatý veľmysliteľ.
    </p>
    <p>
     Akiste chcel spatriť aspoň na letmý okamih svojich najdrahších. Z hrobu loža hnala ho v
         miesta, s ktorých klesol v hlbiny údolia smrti, horúca túžba zazrieť na okamih útulné štyri
         steny rodinného krbu, v ktorých odohrávalo sa jeho pozemské šťastie.
    </p>
    <p>
     A horúca túžba stroskotala, ach, tak biedne na úlisnom odpore diablovom.
    </p>
    <p>
     Duch bol zrejme naivný, k tomu starecky slabý. Nekládol skoro vôbec odporu
         reprezentantovi princípu večnej negácie.
    </p>
    <p>
     Myseľ Miloslava Rojku zaletela na krýdlach túžby do útulného bytu neďaleko Václavského
         námestia. Do teplobarevnej harmonie intímne sladeného interieuru, k milovanej mladej žene a
         prítulnej dcérke.
    </p>
    <p>
     Hruďou zaburácala prudká túžba zazrieť ich, ba navrátiť sa vôbec navždy k nim. Nech čert
         vezme ďalšie báječné partie zázračnej kozmickej púti! Mäkký objem milovanej ženy,
         pohladenie mäkkou rúčkou nevinného decka vyváži ich všetky a naleje do rozvírenej duše
         sladkého balzamu, hojivého kľudu, zabudnutia.
    </p>
    <p>
     Zázračný kúzelníku, čiň sa! Veď je vôbec otázka, či si mŕtvy, či strážca tohoto
         beznádejného údolia smrti má na teba vôbec jaké právo. Veď v pružných žilách tvojich
         svalnatých ramien kolotá dosiaľ horúca krv.
    </p>
    <p>
     Teba neodstrčí ľahučkým pohybom závistivá ruka diablova. Ty odstrčíš ho sám a uvoľníš si
         cestu k sladkému návratu.
    </p>
    <p>
     A tajomný kúzelník počal upierať čudesný svit svojich očí na čiernu postavu zjavujúcu sa
         vše u vchodu, jakoby ju chcel hypnotizovať.
    </p>
    <p>
     Pár razy ľahko zaváhal. Zrazu však vychytil sa odhodlane a zamieril rovno ku kniežaťu
         temna, ktorý mu nastavil do cesty obe ruky.
    </p>
    <p>
     Veliký čarodej ho prudko odstrčil, až diablove kopytá zabúchaly o dlážku.
    </p>
    <p>
     Diabol o krok ustúpil a postavil sa mu do cesty znovu.
    </p>
    <p>
     „Hej, nemožno ťa, sverepý pekelníku, premôcť razom!“ rozohnil sa bludný hosť podsvetia.
         „Tvoj čierny tieň mihá sa znovu a znovu, hrozive, výstražne.“
    </p>
    <p>
     V očiach zablyslo sa mu živelne prudké odhodlanie. Zdoláme, srazíme ťa k zemi, duchu
         večného zmaru!
    </p>
    <p>
     A hodiac sa do pozitúry šermíra, obracajúc sa k svojmu protivníkovi iba polbokom,
         opierajúc sa stále pevne o obe pružne rozkročené nohy hotoval sa veliký čarodej vrhnúť na
         hnevného anjela pomsty, zbraňujúceho mu cestu do ztrateného rája.
    </p>
    <p>
     Dvoje tiel sa prudko srazilo. A dva páry ramien a nôh počaly sa prudko krížiť, ovíjať
         okolo seba, tískať sa, strkať, kopať zúrive, vztekle.
    </p>
    <p>
     Vtom vyrvalo sa z diablovho hrdla zúfalé volanie. Víťazný kúzelník chystal sa ho práve
         sraziť mohutným úderom zaťatých pästí na tvrdú hnedú zem, keď ozvaly sa rýchle kroky a na
         aréne rozhorčeného zápasu zjavily sa dve nové tmavé postavy.
    </p>
    <p>
     Proti Miloslavovi Rojkovi zablysly sa hrozivé tri páry hnevných, rozľútených očí.
    </p>
    <p>
     Hlavou prebleskla mu spasná idea.
    </p>
    <p>
     Nie, neustúpi, ale vrhne sa v zúfalý zápas odhodlane znovu. Veď nevedno, či nové tiene
         nie sú púhym šalobným preludom bez mäsa a kostí, určené iba k tomu, aby desily naivných
         hlupcov, pokušajúcich sa uniknúť bránam hrobu.
    </p>
    <p>
     Vrhol sa na svôjho pôvodného protivníka zdvojenou silou. A schvátený troma pármi ramien
         počal drugať nohama a mykať sa vášnive prudko jako putnaný lev. Protivníci zaupeli vše
         bôľom, snažiac sa nebezpečného odporcu sraziť k zemi.
    </p>
    <p>
     Mysľou velikého čarodeja zažiaril kúzelný nápad. Vymŕšti sa nohama do výšky, spustiac sa
         hlavou dolu. Nech svrhnú ho rozľútení synovia pekla dolu hlavou trebárs v bezodné hlbiny,
         ceriace sa pod vzdušným hradom podsvetia. Dopadne hlavou rovno do mäkkých voňavých perín
         svojej tepluškej bielej postele doma. Precitne v slastnom náručí ženinom, pretierajúc si
         oči, jakoby chcel zaplašiť strašlivý, divoký sen.
    </p>
    <p>
     A v sladkej predtuche nastávajúceho opojného blaha vrhal sa s pekelnou čatou, so
         zažmúrenýma očima v nový a nový boj. Až razom vzniesol sa nohama do výšky a rukama zavadil
         o chladný okraj kejsi priepasti.
    </p>
    <p>
     Vrhol sa do nej dolu hlavou; čertovské ruky svieraly mu nohy pevne jako v kliešťach.
         Hlavou zaryl do temných pružných stien, drsných a dusive teplých.
    </p>
    <p>
     Zatrepal sovrenýma nohama bystro, aby rýchlejšie zapadol v spasné hlbiny. Noril sa v
         priepastný labyrinth zúrive, chtivo. A dušou jeho tiahly príšerné a nekonečné hrôzy
         gigantického pádu odbojných anjelov z neba svržených.
    </p>
    <p>
     Víťazím nad splodenci pekla! — jásala duša veľkého čarodeja v slastnom vytŕžení. —
         Vyprovokoval som svojich jarmiteľov k výbuchom hnevu. Srazili ma zpäť na hriešnu zem, aby
         sa ma zbavili — letela vzrušená myseľ Rojkova cez labyrinth nekonečných optimistických
         predstáv.
    </p>
    <p>
     Do temných závratných hlbín, ktorými sa rútil, doliehal k nemu výsmešne a drze divoký
         chechtot diablov.
    </p>
    <p>
     — — —
    </p>
    <p>
     Bielé denné svetlo zaplavilo už šedé lesklé priestory rozľahlých siení, keď sa Miloslav
         Rojko prebudil.
    </p>
    <p>
     Rozovieral oči a chcel vstať. Nemohol sa však zdvihnúť, cítiac sa privalený jakýmsi
         ohromným, ťažkým balvanom. Telo mal ako polámané, kosti jakoby poprerážané. Nad sebou
         zazrel, ležiac na znaku bezmocne jako šliakom trafený, husté, čierné železné mreže, ktoré
         ho svieraly do nemožne úzkych rozmerov nízkej väzeňskej klietky, čo mala mu byť — celým
         svetom.
    </p>
    <p>
     Chcel sa natiahnuť, ale zmeravené údy boly jako prikované. Pokúsil sa aspoň nadvihnúť k
         mrežovým hraniciam klietky, ale v chrbte pocítil hroznú boľasť, akoby bol v drieku zlomený;
         kosti mal zprerážané úžasným pádom či ukrutnými katanmi Golgaty, lámajúcimi svojim obetiam
         hnáty, aby sa presvedčili, či už dodýchaly.
    </p>
    <p>
     Telo ochromil mu skľučujúci cit bezmocnosti. Žije, či hnije?! Ako sa sem dostal? Ká sila
         srazila ho do boľastnej polohy Lazara? Kto uzavrel ho železnými mrežami jako zjarmenú
         divokú šelmu?!
    </p>
    <p>
     Zieral s nemým úžasom k vysokým malým zamrežovaným oblôčkom, v ktorých svetle javilo sa
         mu byť najnovšie javište jeho utrpenia hlbokou podzemnou pivnicou.
    </p>
    <p>
     Čo stalo sa s velikým kúzelníkom Miloslavom Rojkom?! Či by bol ozaj tak biedne
         stroskotal na svojich závratných letoch?!
    </p>
    <p>
     Alebo sa to jeho duch oddelil už definitívne od tela a každá polovica jeho drievňajšej
         bytnosti žije už existenciou samostatnou?! A on prežíva striedave skľučujúce pocity
         zmŕtvelej telesnej schránky i jásave blaživý rozmach ducha rozbehnuvšieho sa k zázračne
         nádherným letom?
    </p>
    <p>
     A či je to, čo prežíva tak boľastne teraz, iba malá zastávka mdloby na jeho skvelej
         kozmickej púti?! Letmý záchvat slabosti, ktorá pominie čoskoro kúzelným prílivom nových
         síl?!
    </p>
    <p>
     A ukonejšený touto myšlienkou usínal znovu.
    </p>
    <p>
     — — —
    </p>
    <p>
     Zobudil sa malátny, jakousi nákazou hniloby ranený. O sluch zavadily mu veliteľsky
         prísne, úsečné nemecké zvuky.
    </p>
    <p>
     Natiahol s boľasťou hlavu k hraniciam svojej katanskej cely.
    </p>
    <p>
     Užasol. Hlboké pivničné priestory boly plné Lazarov, ranených šliakom či prikovaných
         mdlobou bezmoci či zrady o potupné žobrácke lože.
    </p>
    <p>
     Konečne svitla v jeho, príšernými dojmami otupenej mysli iskra jasného poznania.
    </p>
    <p>
     Áno, stal sa s množstvom nešťastných druhov hroznou obeťou príšernej katastrofy!
    </p>
    <p>
     Za desnej nočnej búrky a slabého zemetrasenia prepadol sa do hlbokej pivnice
         automobilovej garáže rovno s teplej postele svojho bytu, omráčený hromom. Veď dosiaľ cíti
         vo zmalátnelom tele šľah hroznej elektrickej iskry, čo ho ochromila.
    </p>
    <p>
     Ba nie! Výbuchom benzínu klesol bezmocne do podzemných hĺbok tajného nemeckého kanála,
         projektovaného v smere potrubia večne rozvŕtaného pražského vodovodu a plynovodu.
    </p>
    <p>
     Stal sa žalostnou obeťou zákerného veľkorysého manévru Nemcov, ktorí podminovali Prahu,
         aby ju, preniknúc podzemnou cestou do skulín tatranských brál, vyhodili do povetria a,
         vyraziac ohromnou silou z centrálnej slovanskej prahory, zarazili prudký vývoj Slovanstva,
         chystajúceho sa zmocniť primátu nad Europáziou.
    </p>
    <p>
     Lebo vedz, ó, slabo informovaný zpytateľu hviezdnych sfér, že deň tvojich závratných
         kozmických letov, omamne slastných tanečných rejov a príšerne krásneho pádu do podzemia,
         vedz, že tvoja nádherná kozmická púť stala sa súčasne chvíľou osudných prevratov v živote
         zeme a ľudstva.
    </p>
    <p>
     Zpupný Germán zavŕtal sa jako jedovatý červ do temných útrob slovanskej zeme, aby vložil
         do nej výbušnú bombu zkazy a znemožnil tak sjednotenie troch slovanských štátov v jedinú
         slovanskú veľríšu.
    </p>
    <p>
     Spustili sa v ohromných plynových balónoch na starodávnu českú zem a otravili jej útroby
         bombami jedovatých plynov, omračujúcich v českých modzgoch mohutné záblesky geniality už v
         zárodkoch.
    </p>
    <p>
     A zaľudnili podzemné kanále záplavou svojich teutonských barbarov, ozbrojených od hlavy
         k päte, neznajúcich bázne ani sľutovania.
    </p>
    <p>
     Na užaslú zem zaľahlo hlboké temno zpupnej teutonskej moci. A do tohoto temna stroskotal
         si aj ty, šialene trúfalý merateľu oblačných dráh!
    </p>
    <p>
     — — —
    </p>
    <p>
     Pohrúž sa teda, vidiac nezbytie, do hlbín rezignácie a smier sa s osudným neodvratným
         pádom, giganticky velebným koncom.
    </p>
    <p>
     — — —
    </p>
    <p>
     V hlbokej pivnici zaľahlo šero. Počaly sa ozývať stony a boľastné výkriky ranených.
         Podzemné siene plnila úzkosť a hrúza.
    </p>
    <p>
     Zpupní teutonskí mineuri či letci počali behať chodbami či medzerami medzi posteliami
         jako posadlí, prezerajúc vo zmätenom spechu drôtené perá a objemné matrace nafúknuté jakoby
         plynami, olejnate vlhké, jakoby boly naplnené benzínom, ktorého zápach šíril sa po
         smrákajúcich sa priestoroch.
    </p>
    <p>
     Odkiaľ ten zmätený spech?! Veď naskrze nepodobá sa radostnému jásotu víťazov ani ich
         bezstarostnému kľudu, ale skôr desivej obave pred osudovými obratmi budúcich hodín,
         blížiacim sa nebezpečenstvom, alebo úzkosti pred nastávajúcimi zúfalými bojmi, ktorých
         výsledok je neistý, klamný jako bľadý srp luny.
    </p>
    <p>
     Stroskotanca sférických letov počala príjemne zahrievať blažená nádej. Prečo zúfalá
         malátnosť prehry?! Boj neni skončený, a v najbližšie dni alebo hodiny môže nastať konečný
         súmrak šialene trúfalých germánskych smelcov.
    </p>
    <p>
     — — —
    </p>
    <p>
     Tmavá Noc zaľahla na zatichlé stánky zúfalstva a utrpenia.
    </p>
    <p>
     — — —
    </p>
    <p>
     A zrazu zmenilo sa kúzlom všetko. Kozmický pútnik našiel sa na palube jakejsi obrovskej
         vzducholodi, preťatej dlžiznou chodbou, z ktorej sa otváraly na pravo i na ľavo skvejúce sa
         rady bielolakovaných kabín.
    </p>
    <p>
     Vzducholoď brázdila závratnou rýchlosťou svištiaci vzduch, vrhajúc do oblačných
         priestorov — kozmický pútnik videl to zreteľne, dívajúc sa von zamrežovaným oknom —
         nádherné široké pásy svetelnej žiary.
    </p>
    <p>
     Chvíľami počaly hučať motory vzducholodi, ozvalo sa tiahlé, jakoby poplašné zvonenie či
         varovný signál v okamžíku hroziacej srážky či poruchy strojov, poháňajúcich vzdušný kolos.
    </p>
    <p>
     A razom stíšilo sa všetko, nastala hlboká tma, v ktorej zasvitlo tlumené svetielko. A na
         príšerných hrobových ložiach počaly sa dvíhať jedna za druhou osmahlé a žlté i bezkrvne
         biele hlavy umrlcov.
    </p>
    <p>
     — — —
    </p>
    <p>
     Ach, šalobný prelude života! — zaupel Miloslav Rojko v hlbinách duše, — prečo si lial
         ešte pred chvíľou do sklamaného srdca jed klamnej nádeje?!
    </p>
    <p>
     Žiadon zápas, prehra ani víťazstvo! Rozišiel sa jako ľahký obláček modrého cigarového
         dymu vzrušujúci fantom nemeckých dobyvateľov. A objavila sa realita príšerná, nahá: chladná
         tma vlhkého hrobu.
    </p>
    <p>
     — — —
    </p>
    <p>
     Našiel sa v tmavej sieni. Okolo drevených stolov na dlhých laviciach sedely záhadné
         postavy. Na posteliach popri stenách trepali a svíjali sa kŕčovite, vzdorne neznámi
         nedúživci.
    </p>
    <p>
     V kúte ozval sa príšerný výkrik. Pár temných postáv skočila ta jako falka kopovov. Na
         jakéhosi diabolstvom posadlého vystriekla dvojitým prúdom voda, iste studená, lebo cekal
         zubami a triasol sa na celom tele, keď srazili ho jeho trýznitelia, obaleného plachtou, na
         posteľ a ukrúcali.
    </p>
    <p>
     Veľmysliteľu, chráň sa vykríknúť! - hovoril Rojko sám k sebe, — lebo by si bol hneď
         počítaný medzi šliakom ranených, diabolstvom posadlých a vychrstol sa na teba ľadový tuš a
         udusila tvoje stony veliká biela plachta.
    </p>
    <p>
     Tajomné dvere sa otvorily, a prekvapený kúzelník našiel sa razom v neveľkej miestnosti s
         podiom, zaliatej jasným svetlom. Na podiu okolo stola belelo a černalo sa pár skoro
         priezračných duchov. Sedeli a stáli, hľadeli pred seba vážne a chladne alebo sa ľahúčko
         usmievali. Okolo nich, popri stenách leskly sa samé zasklené škrine, napchané sklenými
         priezračnými nádobami s bielymi, striebristými, zelenavými a zlatistými tekutinami. V
         niektorých nádobách belely a ružovely sa záhadné hmoty, pomedzi ne ligotaly sa nevídané
         inštrumenty. Ba vo dvoch priesvitných vázičkách červenaly a modraly sa sviežie hyacinthy,
         jediný to pozdrav Zeme v podzemnej strygôňskej komore.
    </p>
    <p>
     Univerzálny filozof uprel oči na okno. Zadíval sa von.
    </p>
    <p>
     Zbľadol razom od veľkého prekvapenia. Lebo veď v úžasnej hĺbke modrala sa, jakoby
         zahalená temnými parami, Zem. Sklenený zámok, v ktorom sa našiel, visel v oblakoch a žiaril
         radami svojich svetiel v ústrety ligotným hviezdam.
    </p>
    <p>
     Nie, nie si to, zmámený, zomdlený Miloslave Rojko, v temnom podsvetí! Visíš medzi nebom
         a zemou, mučíš sa v očistci a či na dákej inej prvej stanici duší, opustivších biednu
         schránku telesnú.
    </p>
    <p>
     Sbor veľduchov-čarodejov pokynul mu, aby pristúpil k nim bližšie.
    </p>
    <p>
     Vystúpil na podium a sadol si na ponuknuté mu misto. Duchovia podávali mu ruky.
    </p>
    <p>
     „Viete, kde ste?“ ozval sa duch s najmenšou postavou, holohlavý, vľúdne. Z velikej lebky
         svietil pár čarovne lesklých očí, ozbrojených velikými skly. Vše rozplynulo sa ostatné telo
         v hmlistú bielu paru, iba veliká lebka sa žltla a hľadela svojimi magicky žiariacima očima
         uprene ma Rojku.
    </p>
    <p>
     „Viem.“
    </p>
    <p>
     „Kde?“
    </p>
    <p>
     „Na prvej prechodnej stanici medzi časnosťou a večnosťou,“ odpovedal univerzálny filozof
         s presnosťou, ktorá vykúzlila na bľadé tváre duchov výraz hlbokého obdivu.
    </p>
    <p>
     „A kto sme my?“
    </p>
    <p>
     „Duše, ktoré sem prišly predo mnou.“
    </p>
    <p>
     „A ja som kto?“ veľká holá lebka uprela veliké lesklé sklá na hosťa.
    </p>
    <p>
     „Ty si Einstein, filozof relativity.“
    </p>
    <p>
     „Podľa čoho ste ma poznali?“ divil sa hlaváň skoro s úsmevom v tvári.
    </p>
    <p>
     „Podľa suverénnej prevahy modzgu nad nad ostatnými substanciami tvojej bytnosti,
         profesore Einsteine,“ vysvetľoval veľmysliteľ, oplácajúc Einsteinovo vykanie dôsledným
         tykaním. Darmo je, ani títo genovia necítia sa byť s ním, veľmysliteľom rovnocennými.
    </p>
    <p>
     „A kto som ja?“ obrátil sa k univerzálnemu filozofovi vysoký mladý muž červenej tvári.
         Nad nápadne vysokým čelom týčily sa do hora sčesané bľadogaštanové husté vlasy. Z mierne
         škuľavých velikých modrých očí šľahal záblesk vášne a divokej ženiality, hraničiacej až so
         šialenstvom.
    </p>
    <p>
     „Si Dostojevskij v podobe svojich mladých liet,“ ozval sa veliký čarodej rozvážne.
    </p>
    <p>
     „Po čom ma poznávate?“ Prísné tvrdé črty tvári zkrásnely na okamžik radostnými úsmevom.
    </p>
    <p>
     „Po ženiálne klenutom čele a kostenných oblúkoch nad očima. A po očiach hlbokých ako
         jazero a blýskavých.“
    </p>
    <p>
     „To je veľkolepé!“ ozývaly sa prejavy obdivu.
    </p>
    <p>
     „A kto som ja?“ ozval sa asi tridsaťročný neveľký muž, plných ružových tvárí, s blúznive
         tekajúcimi veľkými očima.
    </p>
    <p>
     „Si Nietzsche,“ hlásaly rty veľmysliteľa kľudne. „Z očí ti šľahá nadzemský idealizmus a
         sväté šialenstvo,“ analyzoval veliký čarodej užaslú filozofovu tvár.
    </p>
    <p>
     Ruky kúzelníkovej zmocnil sa na okamžík duch s hustými čiernymi, skoro úplne srastenými
         obrvami a riasnatými mihalnicami, s preriedlymi čiernymi vlasmi a podlhovastou bľadou
         tvárou. Zadíval sa hosťa dobrácky vľúdne.
    </p>
    <p>
     „Si rabbi Ben Akiba,“ odhaľoval čarodej nové incognito bezohľadne.
    </p>
    <p>
     „Máš v tvári niečo zo vznešenej blúznivosti plemena, ktoré zrodilo Ježiša Krista…“
    </p>
    <p>
     Zrak veľkomysliteľa skĺzol sa na tri postavy ďalšie, utiahnuté skromne na stranu.
    </p>
    <p>
     „A kto ste vy?“ uprely sa na hosťa zpod vysokého klenutého čela fanatické oči
         Dostojevského.
    </p>
    <p>
     Bľadou tvárou preletel blúznivý úsmev. Zamatovohnedé oči sa zanietily blahom a
         sebavedomím.
    </p>
    <p>
     „Som univerzálny filozof Miloslav Rojko, som dovŕšiteľ smyslu života, centrálny riaditeľ
         sveta.“
    </p>
    <p>
     Veľmysliteľ, veliký čarodej kochal sa pohľadom na sedmoro zduchovnelých tvárí,
         žiariacich hlbokým obdivom.
    </p>
    <p>
     „Ako ste sa sem dostali?“ vykĺzla otázka z červených šťavnatých rtov rabbi Ben Akibu.
    </p>
    <p>
     „Dostal som sa sem cestou ohromnej zemskej katastrofy, unášaný dravými živly. A predsa
         nie. Ocítol som sa tu, medzi vami suverénnou mocou svojej vôle,“ poučoval veľmysliteľ
         slabých nedoukov.
    </p>
    <p>
     „Čo to bola za katastrofu?“ ovládla situáciu veľká holá lesklá hlava Einsteinova.
    </p>
    <p>
     Veliký čarodej šibol okom po spoločnosti. Oči všetkých prezrádzaly zjavne, že osudná
         katastrofa nie im je naskrze neznáma.
    </p>
    <p>
     „Ohromným vulkanickým výbuchom, sprevádzaným katastrofálnou búrkou, hromobitím, prepadla
         sa Praha.“
    </p>
    <p>
     „Aha! zemetrasenie!“ ozvali sa so dvaja.
    </p>
    <p>
     „Áno.“
    </p>
    <p>
     „Čo ďalej?“
    </p>
    <p>
     „V tom zemetrasení zahynul som i ja. Vlastne prepadol som sa do ohromného dlhého kanála
         a našiel som sa v podsvetí.“
    </p>
    <p>
     „Interesantné,“ nezdržal sa poznámky Nietzsche s tekavýma očima.
    </p>
    <p>
     „Povedali ste, že ste univerzálny filozof“ vplietol sa do reči zase Dostojevskij s
         vysokým klenutým čelom. „V čom záleží vaša filozofia?“
    </p>
    <p>
     „Predpokladáme, že taký duch ako vy“ ozval sa rabbi Ben Akiba „umožní nám už pár vetami
         pohľad do svojho systému.“
    </p>
    <p>
     Veľmysliteľ pohliadol sa po vzdušnej sieni, kde boly opatrované v škriniach jako v muzeu
         zkapalnené výpary zemských prvkov, zachytené podivuhodnými rúrkovými prístrojmi.
         Čarodejnícko — vedecké laboratórium v oblačných výšinách! Ozaj dôstojné milieu pre
         prednášku o vrcholnom filozofickom systéme kozmu.
    </p>
    <p>
     „Všetek život, všetek pohyb javiaci sa vo vesmíre“ ozval sa univerzálny filozof so
         slávnostnom výrazom v tvári, v ktorej zračila sa nadľudská povýšenosť, „redukujem na
         vírenie atomov.“
    </p>
    <p>
     „Niečo o pohybe!“ zaprosil Dostojevskij.
    </p>
    <p>
     „Každý pohyb, javiaci sa v kozme, je spirálovite vlnitý, počínajúc kľukatou čiarou
         blesku a vlnovkou kreslenou krýdlami letiacich vtákov až ku klátivej ľudskej chôdzi,
         plazivým pohybom hada a pružnému vymŕšťovaniu a smŕšťovaniu sa ľudských čriev.“
    </p>
    <p>
     „Veľmi pekne!“ ozývaly sa hlasité projavy nadšeného súhlasu.
    </p>
    <p>
     „Nakoľko vidím odohrávať sa nejaký pohyb na príklad v podobe priamej čiary, kruhu atď.,
         je to zavinené púhou nedokonalosťou našich zrakových smyslov. Ide o optický klam. V
         rovnočiarnu výslednicu splývajú nášmu slabému oku nekonečné rady vlnoviek, ktorých každý
         nepatrný kúsok je vlastne celým systémom vlnoviek ďalších.“
    </p>
    <p>
     „Ďakujeme. Na dnešok stačí!“ stískal veľmysliteľovi rozochvenú pravicu holohlavý
         Einstein, ktorý zdal sa byť pod dojmom odlesku velikých skiel úplne slepý. „Zajtra lebo
         pozajtre môžeme pokračovať!“
    </p>
    <p>
     „Odpočiniete si. Ste vyčerpaný“ lúčil sa s ním Ben Akiba vľúdne. „Do videnia!“
    </p>
    <p>
     Veliký čarodej sa vzpriamil, uvedomujúc si až teraz, že je zahalený do dlhého belasého
         ľahunkého plášťa. Sostupoval s podia ľahkým, letúňsky potácivým krokom, opätujúc slabúčkym
         prikývnutím hlavy iskrenný pozdrav siedmich párov nezapomenuteľne výrazných očí.
    </p>
    <p>
     — — —
    </p>
    <p>
     Kozmický pútnik našiel sa na hnedolakovanej železnej posteli, stojacej v rade podľa
         lesklých stien. Elektrický zvonec zazvonil, motory zahučaly a ohromná vzducholoď zdvihla sa
         do výšin a počala za bzučivého zvuku brázdiť krýštálove jasný vzduch, v ktorom trblietaly
         ligotné hviezdy. Nemeckí leteckí dôstojníci, s bielymi a modrými čiapkami na hlavách,
         behali po chodbách a z kabíny do kabíny, od letúňskej postele k posteli. Z očí žiarila im
         výbojná energia, odhodlanie na život a na smrť.
    </p>
    <p>
     Vznesú sa nad nové mestá, otrávia jedovatými bombami kanále, vyhodia do povetria
         kasárne, paláce i domy, ničiac železničné koľajnice, telegrafické i telefonické drôty, aby
         učinili odporu neschopnou vlasť a jej slovanských spojencov a súsedov.
    </p>
    <p>
     Nešťastnou shodou okolností dostal si sa na ich svetobornú palubu i ty, najväčší
         slovanský filozofe, Miloslave Rojko.
    </p>
    <p>
     Čo, dáš sa zjarmiť, zneužiť k ich vražedným protislovanským zámerom, slúžiac im otrocky
         svojou ohromnou vedou a kúzelnou mocou?!
    </p>
    <p>
     A či sa odhodláš k vzbure a urobíš všetko možné, aby si zmaril ich diabolský plán? Dáš
         avizo našim, vyšleš im poplašný signál? Prezradíš teutonských smelcov mihajúcich sa tíško
         jako netopier tmavou nocou v šíru diaľ, šíriac okolo seba záhubu, zmar?!
    </p>
    <p>
     Popudíš ich proti sebe, aby sa vrhli na teba jako zúrivé sršne?! Pokúsiš sa zmariť ich
         dielo, aby ťa, chcejúc sa na tebe pomstiť, prepadli, morili, dusili, ťahali na škripec,
         srazili na zem a šliapali?! A budeš kričať z posledných síl — sebe na zmar, národu na
         spásu?!
    </p>
    <p>
     „Aký zmar?!“ zarazil sa veliký čarodej vo svojich vzrušujúcich myšlienkach. „Vtelíš sa,
         zázračný kúzelníku, hravo v nové a nové formy, jako sa ti to podarilo dosiaľ po toľkých
         katastrofach a krkolomných skokoch do šedej Nirvány.“
    </p>
    <p>
     Okamžík zaváhal. Ale už vymŕštil sa do výšky jako fénix vstávajúci z mŕtvych z vlastného
         popola. Prehol sa nazad k vysokému polootvorenému oknu, aby tým ľahšie naplnil ozvenou
         svojho nadľudského hlasu vzdušné priestory. A už ozval sa príšerným vysokým hlasom, ktorý
         zachvieval sklom okenných tabúľ a splýval s ich jemnúčkým rinčaním. A hučal záhadným
         apokalyptickým hlasom, odrážajúcim sa od kostolne vysokej povaly až k dunivým zemským
         hlbinám.
    </p>
    <p>
     Chvíľami upadal do bezvedomia hrúzou, že hlas jeho zanikne bez ozveny, alebo zapadne,
         preniknúc až k ušiam kormidelníkov slovanskej velelodi, nepovšimnutý, nevyslyšaný. Zahynie
         rafinovanými mukami sverepých Teutonov márne, bez toho, aby splnil svoju osudovú misiu,
         zabudnutý tými, za ktorých bil sa do posledného dychu, posvätiac im posledný záblesk
         vedomia vo svojej zmučenej mysli.
    </p>
    <p>
     — — —
    </p>
    <p>
     Našiel sa, napolo v mrákotách, v teplučkom čistučkom bielom loži. Okolo neho chodili
         mužovia slávnostne vážnych tvárí tíško, po prstoch. Šeptalo sa o nastávajúcom examene, o
         zprávach, čo sa budú podávať, o „starom“, ktorý sa na všetko vypytuje, o komisii a
         prednáškach.
    </p>
    <p>
     Univerzálny filozof spadol razom s nadoblačných výšin. Čo to bolo s ním dosiaľ? Videl to
         rad preludov, či to bol veľkolepý sen, plný hrúznych krás a vzrušujúcich zázrakov?
    </p>
    <p>
     Utkvieval pohľadom na premávajúcich sa sluhoch. Zadíval sa oknom do rozľahlého parku. A
         pochopil všetko.
    </p>
    <p>
     Áno, je na Hrade, prezidentovým hosťom. A produkuje sa pred ním a jeho družinou.
         Odhaluje svoje úžasné vedomosti a báječné kúzla hlave štátu a sboru najväčších kapacit
         republiky.
    </p>
    <p>
     Produkuje sa už tretí či štvrtý deň a noc. Dáva sa hypnotizovať a hypnotizuje sa
         autosuggesciou sám. A v tranze odpovedá jasne na komplikované otázky, ktoré mu dávajú, a
         lúšti ľahko, ba až hravo najťažšie problémy doby a ľudstva. Ba nevyhýba ani najohromnejším
         kozmickým záhadám.
    </p>
    <p>
     Vžíva sa so zázračnou ľahkosťou do najfantastickejších situácií a koná im primerane.
    </p>
    <p>
     Predvádza chladným skeptikom, ohromne bystrým kritikom čary a kúzla všetkých dôb a
         národov, uskutočňuje čarokrásné výmysly povestí a bájí.
    </p>
    <p>
     Produkuje sa jako najväčší učenec sveta, jako oslňujúci spevák, zázračný hudobný
         virtuoz, letec veslujúci vo vzduchu jedine silou svojich ramien. Predstupuje pred najvyššiu
         komisiu jako okúzlujúci herec, jako zpytateľ nadhviezdnych tajov. Udeľuje jej rady jako
         štátnický genius, maľuje, kreslí a modeluje jako jedinečný výtvarnícky fenomén. Oslňuje
         ich, uvádza v úžas, omamuje i ohromuje, triumfujúc nad závistníky i pochybovači, srážajúc v
         prach podlých intrigantov, ktorí sa pokusili zaraziť mu v poslednej chvíli skvelú karieru.
    </p>
    <p>
     Lebo veď po neprestajných skvelých úspechoch prvých dňov je osud jeho rozhodnutý.
    </p>
    <p>
     Povedie predbežne Národnú banku jako dezignovaný nástupca ministra financií, alebo ho
         postavia v čelo ministerstva školstva a národnej osvety, aby aplikoval na praktický život
         svoje úžasné vedomosti a čarovné kúzla a vychoval za pár rokov národ kúzelníkov a geniov,
         jakýsi sbor zázračných detí sveta.
    </p>
    <p>
     A či zostane už stále na Hrade jako prezidentov spoločník, radca, dôverník, miláček a
         dezignovaný nástupca, obávaný a zbožňovaný Kronprinz?!
    </p>
    <p>
     A prv, než by sa ujal pridelenej mu vysokej funkcie, bude privatizovať dva—tri roky na
         trovy štátu, aby vtelil v obsiahle kompendia svoj jedinečný filozofický systém, uviedol v
         úžas celý vzdelaný svet a získal svojím menom slávu národu a vlasti.
    </p>
    <p>
     Škoda len, že je taký slabý, vyčerpaný, zomdlený. Iste málo spal — vyžadoval to asi
         program produkcií — a ešte, menej jedol, bičujúc až k najzazším medziam svoje sily a
         schopnosti, aby triumfoval tak jako ešte nikto na súde dejín.
    </p>
    <p>
     Vyčerpáva sa, aby pripravil iným najveľkolepejšie divadlo, do úmoru, upadajúc znovu a
         znovu do smrteľných mrákot. A prezident mu neposiela čiašu tajomného elixíru, ktorý by ho
         razom osviežil a nalial mu novej sily do vyprahlých žíl.
    </p>
    <p>
     — — —
    </p>
    <p>
     Nová produkcia nenastáva. Povala zvlhla a zhnedla, zbrázdila sa sieťou jarčekov a
         mokrých žíl. Stmieva sa, nastalo ticho. Iba v bráne, vedúcej k súsedným priestovom,
         objavuje sa kučeravá čierna hlava — diablova. Nakláňa sa vše k nim, jastriac čiernyma jako
         uhol očima sliedive, haliac sa do čiernozelenavého plášťa, ktorý mu splýva s pliec jakoby
         nadnášaný vetrom.
    </p>
    <p>
     Vše skláňa diabol ostrorezaný svoj profil, upiera oči pátrave do hĺbky, jakoby čítal z
         nejakej velikej tajomnej knihy. A chvíľkami jakoby čmáral či písal, prizerajúc sa asnáď do
         registru hriechov zatratených duší, ktoré sú mu sverené.
    </p>
    <p>
     Miloslavovi Rojkovi počal vyvstávať na čele vrelý pot. Áno, — preblesklo mu hlavou —
         varí nás, úbohé duše, prikované k železným klietkam. Roztápä našu podstatu bez milosti,
         uškŕňajúc sa posmešne, pasúc sa na našich mukách.
    </p>
    <p>
     „Ako som sa sem len dostal?!“ počal sa úbohý korešpondent súžiť mučivou otázkou.
    </p>
    <p>
     Vzhliadol k vysokému nahnedlému, jakoby spotenému stropu. Ba nie, — videl to až teraz
         jasne — nie je to žiaden strop, ale premoklá zemská kôra, cez ktorú presiakujú dažďové
         kvapky, kropiac úbožiakov v hrobových jamách.
    </p>
    <p>
     Premokne do niti, cítil to. Premokne a bude hniť tu, pod Olšanmi, kam ho pochovali.
         Oplače ho žena, dcérka, i uspokoja sa, čas zahojí rany ich srdca, zabudnú naň priatelia,
         známi. Iba on bude sa zožierať pod žltou olšanskou prsťou, pri plnom vedomí, bezmocný,
         prenasledovaný mučivými výčitkami svojho zbičovaného, ztýraného Ja.
    </p>
    <p>
     Bude hniť, rozkladať sa s pálčivou túžbou v srdci za životom a jeho radosťami, trpiac
         nad pomyslenie hrozne. Ba, bezpríkladné utrpenie už začína! — počal sa svíjať na svojom
         katafalku v boľastiach, zakrývajúc si zažmúrené oči rukama a snažiac sa preniesť silou
         svojej vôle do inej, menej bezútešnej situácie a napínajúc všetku svoju energiu až k
         extáze.
    </p>
    <p>
     Márne. Vzduch v nadhrobných priestoroch stával sa čo raz dusnejším, telo mučenníka
         zalieval pot a počala páliť pálčivosť nesnesiteľná.
    </p>
    <p>
     Jak o to skončí?! Smierlive. O krátky čas musí ztratiť v tej dusivej páli vedomie, a
         bude po utrpení. A oddávajúc sa tichej rezignácii, pociťujúc v drevenejúcich údoch smrteľnú
         slabosť, smieroval sa s neodbytnými driemotami smrti, ktoré mu počaly klížiť víčka a
         obostierať zrak a myseľ jakousi ohromnou šedou mrákavou.
    </p>
    <p>
    </p>
   </div>
   <div type="chapter">
    <head>
     XI.
    </head>
    <p>
    </p>
    <p>
    </p>
    <p>
     Precítol v hlbokej cisterne, čo dostávala iba z výšky maličkým oblôčkom trochu svitu.
         Jeho zmučené, chvejúce sa telo halily horúce biele pary! Štvoro oceľových ramien,
         brutálnych, necitných, norilo ho násilne do vrelej lávy.
    </p>
    <p>
     Tak predsa realitou je iba to, že je v zajatí Teutonov. Až teraz si všimol, že z jeho
         zúfalých pŕs derie sa neprestajne úžasný hlahol, prenikajúci múry a plniaci príšernou
         hrúzou vlhké steny jeho mučiarne. Potáca sa z mdloby do mdloby, ale, neprestáva dávať
         výstražný signál tým, ktorých sa týka, privolávajúc im, že rozlieva sa smrtonosná nemecká
         záplava: „Ja, Miloslav Rojko, stojím pred ňou na ztratenej varte. Pomáhajte!“ A tiahlé
         zvuky Rojkovho barytonu burácaly hlbokou jamou, odrážajúc sa o vysoký strop.
    </p>
    <p>
     Cítil, ako ho opúšťajú sily po každom pohrúžení do dusivého ohnivého živlu, od jehož
         dotyku sa mu úžil v hrdle hlas a znavené nohy klesaly bezmocne na dno pekelne vrelej käde.
         Hlas jeho zmieral vo výšinách, on však klesal znovu a znovu do pažeráku záhuby, zdrtený,
         zúfalý, s jedinou kvapkou balzamu na krvácajúcom srdci: s blaživým vedomím, že koná do
         posledného dychu svoju slovanskú povinnosť.
    </p>
    <p>
     — — —
    </p>
    <p>
     Vysilený, nehybný precítal na loži svojich múk. Tak predsa nevypustil dušu v dusivých
         parách cisternovej mučiarne Teutonov, ktorí sa tak zimnične namáhajú zaraziť v jeho hrudi
         osudný im hlas. Besnia a škrípajú zubami, strkajú ho a noria v lávu, svírajúc sa bezmocným
         vztekom a strachom, že hlas Volajúceho prenikne včas ta, kam je adresovaný.
    </p>
    <p>
     Hruď zomdleného heroa počala sa plniť sebavedomím. Predsa je nadľudskou bytnosťou,
         čarodejom so zázračnou mocou, na ktorej stroskotáva dosiaľ zákerná nemecká rafinovanosť a
         diabolská zloba. Hruď jeho dosiaľ neumlčaly husté dusivé pary, a nadšený tlkot jeho srdca
         nevedela zastaviť vrelá olejnatá láva. Upadá storáz do smrteľných mdlôb a sto razy z nich
         precíta, cítiac v ochablých žilách čarovný príliv nových síl, hotový zápasiť so zúrivou
         germánskou bestiou znovu až do vysilenia.
    </p>
    <p>
     — — —
    </p>
    <p>
     Pristúpily k nemu dve dlhé postavy v bielych plášťoch. Podívaly sa na neho s vľúdnym
         úsmevom a spustily sladko, nevediac však v hlase utajiť osteň výčitky:
    </p>
    <p>
     „Čo tak kričíte?!“
    </p>
    <p>
     Nahla sa k nemu z bieleho plášťa nežná ženská hlava:
    </p>
    <p>
     „Utíšte sa! Oddýchnite si!“
    </p>
    <p>
     Slovanský heros podíval sa na ňu s opovržením.
    </p>
    <p>
     „Aha! dohára vám!“ pomyslel si, „bojíte sa, že bude s vami zle!
    </p>
    <p>
     Najprv ste to zkúsili so mnou po zlom. Váš šialený vztek však solháva. Nuž, zkusujete to
         po dobrom. Čo nevedely vo mne utlumiť oceľové mužské ramená, to má teraz dokázať ľahúčko,
         hravo plavovlasá ženská tvárička, čo?!“
    </p>
    <p>
     Obrátil sa opovržlive na druhý bok, tvárou k stene, vyčkajúc trpelive, až sa pokušenie
         vzdiali.
    </p>
    <p>
     Až potom sa vymŕštil k modravému vysokému oknu a počal vysielať do tmavej noci svoj
         prenikavý výstražný signál.
    </p>
    <p>
     — — —
    </p>
    <p>
     Ležal, už zase natiahnutý po celej svojej dĺžke na ťažkých pálčivých matracoch, keď
         zjavily sa mu nad hlavou buldogovské hlavy osmahlých chlapov. Naklonily sa k nemu úlisne,
         so škodoradostným úsmevom v diabolsky čiernych očiach.
    </p>
    <p>
     „Vypite!“ ozval sa povel necitným, odmeraným hlasom, a dlhá žilnatá ruka podniesla mu k
         vypráhlym ústam pohár s vodou, zkalenou perliacim bielym práškom.
    </p>
    <p>
     Na čele ochabujúceho hrdinu vyvstal od hrúzy studený pot.
    </p>
    <p>
     „Chcú ťa otráviť!“ ozval sa v duši Miloslava Rojku varovný hlas. „Otráviť ako potkana!
         Zdolať ťa úskokom a lsťou, keď sa im to nepodarilo v otvorenom boji.“
    </p>
    <p>
     Zavrtel zpurne hlavou. Nie, nevypije, vzplanulo v ňom odhodlanie.
    </p>
    <p>
     „Vypite! Budete tak dobre spať“ ozval sa hlboký potuteľný hlas.
    </p>
    <p>
     „Áno, spať na veky!“ odpovedal Rojko pre seba. „Nie, nepodarí sa vám to!“
    </p>
    <p>
     Ozval sa drzý smiech a dupot. Štvoro železných chápadiel sovrelo zomdleného hrdinu do
         svojich klieští, roztvorily mu násilím ústa a počaly do nich liať zelenavý smrtiaci jed.
    </p>
    <p>
     Nadľudskou silou vzpriamil sa aspoň trochu, prskal a pľuval, chrániac sa preglgnúť niečo
         zo zákerného obsahu pohára, potiac sa od vzrušenia, dychčiac od námahy.
    </p>
    <p>
     Čierni buldoci sa vzdialili.
    </p>
    <p>
     — — —
    </p>
    <p>
     Vyčerpaný mučenník upadol do polospánku. Univerzálny filozof sa zamyslel nad svojím
         osudom: prepadol sa zemetrasením do garážnej pivnice pod svojím bytom a upadol tam do rúk
         nemeckých záškodníkov, vŕtajúcich sa podzemnou cestou jako jedovaté červy do útrob
         Slovanstva. A teraz tu biedne zahynie. A či opustí tu iba svoju fyzickú schránku a vtelí sa
         v dokonalejšie telo, schopné voľne sa pohybovať po rôznych sférach vesmíru?!
    </p>
    <p>
     Bude to osudné zemetrasenie jeho smrťou či vtelením v nové, vyššie formy života?!
    </p>
    <p>
     A čo je to vlastne za záhadný zjav: zemetrasenie?
    </p>
    <p>
     V pár hodinách či minútach mení sa v mŕtvu púšť bohatá úrodná krajina so státisícami
         alebo miliony obyvateľov. Paláce, chrámy rúcajú sa v trosky a holé skaly zemských útrob
         objavujú sa na miestach, kde sa ešte len pred chvíľou sladko vlnil obilný lán.
    </p>
    <p>
     Bez prípravy a odhodlania lúči sa ohromné množstvo zdravých, života lačných ľudí so
         zemským rájom, ktorý si vytvorili prácou dlhého radu pokolení. Mnohí z nich pozbývajú v
         príšerných hrôzach smyslov a na dušu zalieha im noc prv, než objímu telo večné stíny.
    </p>
    <p>
     Hynú tak neúprosne, nezadržateľne práve najkrajšie, najkultúrnejšie kraje sveta.
    </p>
    <p>
     Vrelá láva zastavila tak tlkot srdca mestskej trojice Pompejí, Stabiae, Herculanum,
         sídiel to vrcholnej vtedajšej kultúry. Neuveriteľne rýchle ztratilo kontakt s týmto
         pozemským životom mnoho desaťtisícov rafinovaných umelcov života, obklopujúcich sa
         najvyšším umeleckým prepychom, hodujúcich labužnícky a zabudajúcich na starosti všedného
         života v slastnom objatí dokonale krásnych žien.
    </p>
    <p>
     Štyridsaťtisíc ľudí pohltilo vzbúrené more na St. Martinique. Katolícka tlač písala o
         nich, že sa oddávali práve vo výročné sviatky bezuzdným orgiam, keď zastihla ich božia
         ruka. Je ovšem otázkou, či najvyšší riaditeľ svetov nedopraje biednym pozemšťanom
         milostných rozkoší. Ale tak či onak zdá sa byť blízkym pravde, že vysoko vyspelými
         kultúrnymi ľuďmi, vytríbenými pôžitkári bolo i oných 40 tisíc zahynulých zemetrasením na
         rozkošnom atlantickom ostrove s pestrobarevnou francúzskou vlajkou.
    </p>
    <p>
     A podobný osud stihol v čarokrásnom kvetnatom Nippone už viac razy státisíce blažených
         šikmookáňov.
    </p>
    <p>
     Neodvratná prírodná katastrofa postihuje s obľubou najčarovnejšie zemské kúty,
         najkultúrnejších, najrozmarilejších ľudí, najrafinovanejších umelcov života. —
    </p>
    <p>
     Univerzálny filozof sa zamyslel. Či tí ľudia hynuli a hynú ozaj proti svojej vôli, jako
         bezmocné obete rozpútaných živlov?!
    </p>
    <p>
     Či nehynuli skôr dobrovoľne?! Aby zakusili po storakých pôžitkoch ešte pôžitok vrcholný:
         svätú, šialenú hrúzu pred náhlym spoločným koncom, závratnú slasť mužského a ženského tela,
         schvacujúcich sa do posledného opojného objatia a rútiacich sa do priepasti smrti?! Či
         nehľadajú títo prekultivovaní nadľudia smrť schválne, túžiac zapáliť veľkolepý bengál
         svojmu, o všetky pôžitky vykoristenému životu?! Nenabíjajú to sami elektrinou vzduch, zem i
         vody, aby si pričarili z vlastnej suvernénnej vôle najgrandioznejšie dráma sveta, ktorého
         sú sami účinkujúcimi i režisérmi?!
    </p>
    <p>
     Prečo postihuje zemetrasenie s obľubou práve čarokrásné sídla odvekej kultúry?! Prečo
         nehynie ním africký ľudožrít, ani kreténsky primitívny Eskymák, živoriaci vo svojom
         podzemnom bŕlohu horšie od zvieraťa?!
    </p>
    <p>
     Ľudí pohlcuje vraj síra a oheň, zalieva ich vrelá láva, nebo sa zotmieva, zem sa otvára.
    </p>
    <p>
     Lež, kto je vlastne pôvodcom tohoto veľkolepého fenoménu?!
    </p>
    <p>
     Nie sám človek, ktorý prerastá vo svojej vyspelosti úzke zemské rozmery a vyšinuje sa
         smelo, s ohromným elánom a rozmachom do vyšších svetov, na nádherné ligotné hviezdy, do
         sfér, ktoré nikto z pozemšťanov neuzrel, iba pár vyvolených geniov dotkla sa v pár
         posvätných chvíľach života ich vznešená hudba?! Ta, do tých zázračných oblastí transponujú
         sa vlastným pevným rozhodnutím ľudskí titáni, aby tam speli ľahko a rýchle, nemýlení
         zemským prachom a hmlou, nehatení biednou ľudskou nedokonalosťou, k ďalším závratným
         métam?! —
    </p>
    <p>
     Nevedno, jako opúšťajú títo titáni vyžilú zemskú kôru! V čarovných lietadlách, na
         krýdlach víchru či bleskovou dráhou elektrického prúdu? Ale je pravdepodobné, že opúšťajú
         ju vedome a úmyslne.
    </p>
    <p>
     Koho by mýlil smutný pohľad na žalostné zrúcaniny, jamy, púšť a hromady bezdušných tiel,
         zohavených, zotlelých?!
    </p>
    <p>
     Či sú to nie biedné schránky, pohodené nadčlovekom jako nepotrebné, vyplnivšie svoju
         úlohu vo chvíli, keď nesmrteľnému duchu zľúbilo sa vzniesť sa do vyšších, lepších sfér?!
    </p>
    <p>
     Že nám nesdeľujú tieto koruny ľudského stvorenia svoj úmysel, nezanechávajú nám zprávy o
         svojich grandiozných plánoch?!
    </p>
    <p>
     Aký význam môže mať pre anjela, aby referoval o svojich sférických letoch biednemu
         červu, vyliezajúcemu po dáždi zo zvlhlej zemskej prsti? Prečo by orol mal oznamovať blche,
         poskakujúcej v zemskom prachu, že sa vznesie k nebesiam?
    </p>
    <p>
     Či nežijú najkultúrnejšie kruhy a skupiny ľudstva ešte i dnes, vo svete aeroplánov,
         radiotelegrafie a radiofonie v akomsi začarovanom kruhu, vo svojom osobitnom svete, v
         uzavrenej svetovej veleobci, skoro neprístupnej nevyvoleným a nezasväteným?!
    </p>
    <p>
     Tak žijú snáď na tejto zemi a predsa v iných svetoch i neohrožení smelci, namáhajúci sa
         vyšinuť k vrcholom poznania a piť až na dno kalich rozkoše, aby keď prestane mať ich pobyt
         na tejto úbohej planéte smysel, sa explodovali sami cestou zemetrasenia do vyšších svetov,
         zodpovedajúcich ich nadľudskému vývinu. Transponujú sa k hviezdam v radostnej extáze,
         šťastní a túžiaci po nových závratoch blaha, večne túžiaci a stále neukojení.
    </p>
    <p>
     A my bájime si fantastické nesmysly o ich žalostnom osude a príšerných utrpeniach,
         netušiac, že miláčkovia Šťasteny sú oni, pred nimiž živelná katastrofa i smrť ztratily
         dávno desivý nimbus, ktorý ich obklopuje očiam úzkostlivých zbabelcov, potácajúcich sa v
         nižinách poznania. Sú protejškom odbojných anjelov s neba svržených títo, nad zemský prach
         a špinu vysoko povznesení nadšenci, suverénovia vôle i odvahy, lúčiaci sa so svojimi
         primitívnymi stánky bez pohnutia, aby sa odobrali na krýdlach plniacej sa túžby do
         vznešeného domova dokonalejších foriem bytia vo chvíľu, ktorú si sami určili a pripravili,
         prekonávajúc so zázračnou istotou a odvahou rôzné etapy vedúce výš a výš až ku konečnému
         splynutiu s Večnom, Nekonečnom.
    </p>
    <p>
     — — —
    </p>
    <p>
     Titána, zápasiaceho s celým germánskym svetom, vyrušila zo sladkých dúm náhla obava.
    </p>
    <p>
     Áno, unikol teutonskému jedu. Ale čo bude ďalej?! Budú prichádzať zúrivé šelmy znovu a
         znovu, vrhať sa naň vztekle, kým ho nezdolajú.
    </p>
    <p>
     Odvážny smelče, nečakaj na svoju porážku! Konaj, kým je čas!
    </p>
    <p>
     Vzrušil sa mohutným pohnutím. Jedno bolo mu okamžite jasné: musí sa zmocniť vedenia
         obrovskej vzducholodi, čo ho unáša s desiatkami bezmocných druhov a zpupných jarmiteľov v
         oblačnú diaľ, musí! — usmieňoval si pevne. Musí podriadiť na nej svojej vôli všetko:
         zvonce, drôty, motory, dať jej svoj smer a unášať vychytralých Nemcov do ich záhuby: do
         centra slovanskej moci.
    </p>
    <p>
     Musí zhypnotizovať potvory hemžiace sa a spiace na palube a v kabínach, musí ich
         ovládnuť papršlekami svojho modzgu, iskrou svojho oka ešte teraz v noci, prv než svitne
         biely deň a dohrnú sa čaty uniformovaných oblúd, čo teraz spia.
    </p>
    <p>
     Predíde svojich otročiteľov — trýzniteľov. Vyrve im z ruky moc a podrobí si ich. A budú
         musieť voľky-nevoľky tancovať podľa jeho nôty, soptiac vztekom, sršiac proti nemu
         nenávisťou.
    </p>
    <p>
     Všetko sa musí diať dľa jeho vôle.
    </p>
    <p>
     Veliký čarodej, sbierajúci sa zo záchvatov mdloby, uprel svoje zimnične planúce oči na
         lesklý mosadzný krúžok na dverách, žiariaci jako zlato. Potom vyhľadal zrakom kľučku na
         dverách a skočil ním na krúžok druhý, zadívajúc sa uprene na lesklý cínový zvonec.
    </p>
    <p>
     Jeden! dva! tri! počal rátať, zaletiac zrakom na krúžok, prvú a druhú kľučku. Vrátiac sa
         opäť k jednotke, skĺzol sa zrakom na zvonec.
    </p>
    <p>
     Nestačil narátať tri razy do troch, keď sa pravé dvere otvorily a nakukla nimi veľká
         kučeravá hlava. Zmizla však hneď.
    </p>
    <p>
     Pôjde to! — zaradoval sa nezmarný kúzelník. — Privolal som ťa, netvore, aby si mi
         slúžil. Moja vôľa ťa dotiahla až do izby, a ty si sa obzeral zmätený, nevediac, čo ťa to
         sem pudí či volá. Onedlho sa naučíš behať ku mne a prosiť si odo mňa rozkazy.
    </p>
    <p>
     Jeden! dva! tri! — jeden! dva! tri! — opakoval čarodej zaklínadlo. A, hľa! ozval sa
         zvonec. Čiernohlavý, šticatý diabol s tmavozeleným plášťom na pleciach vstal od stola a
         vyknísal sa bez hlesu na chodbu.
    </p>
    <p>
     Áno, ovládnem vás, jako lútkar svoje figúry drôtami! — tešil sa zajatec zo svojho
         úspechu a oprel oči na žiarivý stropný luster. —
    </p>
    <p>
     Pochopil bleskurýchle jeho konštrukciu. Áno, sú v ňom žiarovky, ale visí do neho aj
         akkumulátor, z ktorého je elektrická sila rozvedená na všetky strany šnôrami či drôty.
    </p>
    <p>
     Vpil sa zrakom do lustru, snažiac sa vssať do seba čo najviac jeho energie.
    </p>
    <p>
     A odvrátiac sa od lustru, cítil sa nepomerne mocnejším.
    </p>
    <p>
     Vracal sa očima k lustru znovu a znovu, čerpajúc z neho. A sústredniac všetku svoju
         vôľu, pokúšal sa podriadiť svojmu veleniu motory vzducholodi. —
    </p>
    <p>
     Nenamáhal sa dlho, keď sa tu rozavily jako silným prievanom dvere a z chodby či zo
         vzdušných priestorov, ktorými krúžili, ozval sa mohutný jednotvárny hukot a hrčanie
         motorov.
    </p>
    <p>
     Zajatec, chystajúci sa k odboju vydýchol si zhlboka. V hrudi pocítil razom zázračnú
         ľahkosť.
    </p>
    <p>
     A namontujúc si na svaly, nervy, ba i drôtenú vložku vlastného loža šnôry a drôty a
         vpíjajúc sa do svetelných pruhov a drôtených konštrukcií, vyplňujúcich vzdušné priestory,
         zmocnil sa veliký čarodej razom ohromného balónu. S istotou hlavného kormidelníka počal
         drnkať prsty zprvu celkom ľahúčko, potom čo raz energickejšie na okraje postele a konce
         drôtenej vložky, pociťujúc s absolútnou istotou báječný vzájomný kontakt i súhru
         jednotlivých súčiastok celého toho komplikovaného mechanizmu.
    </p>
    <p>
     Ohromná vzducholoď počala majestátnymi pohyby brázdiť vzduch, otáčajúc sa do smeru,
         ktorý jej diktovala hrdá, víťazná myseľ kúzelníka-odbojníka.
    </p>
    <p>
     Nadoblačný kolos zrýchlil svoj let. A v zápätí nastala po chodbách a kabínach nervózna
         trma-vrma. Z chodieb počala doliehať ozvena prudkých debát a hádok, rozčulených výkrikov.
         Okenice a dvere plieskaly, zajatci počali dvíhať zvedavé hlavy zo svojich väzeňských
         postieľ.
    </p>
    <p>
     Veľmysliteľ pozoroval s úľubom chaos a zmätok, ktorý vyvolal u svojich protivníkov. Už
         zbadali, že je zle, že sa im vedenie vymklo z rúk a balón sa otočil do smeru, ktorý nie im
         je práve príjemný. Už hľadajú príčinu poruchy, pôvodcu kritického obratu. Ale dosiaľ ho
         neodhalili, tápajúc bezradne v pochybnostiach a neistote, ztrácajúc každým okamihom niečo
         zo svojej zpupnej bohorovnosti a suverénnej sebaistoty.
    </p>
    <p>
     Ale daj pozor, geniálny mašinista, aby tvoja radosť netrvala prikrátko! Lebo veď Nemci
         ťa vyčuchajú predsa, každým krokom sú ti viac na stope a onedlho vrútia sa k tebe s
         rozľútenosťou divokých šeliem a vrhnú sa zúrive na teba, aby ti vyrvali vedenie.
    </p>
    <p>
     Musíš roztočiť stroje do šialeného behu, aby si ich ohromil.
    </p>
    <p>
     A zúfalý velekormidelník počal pracovať plnou parou, rozbubnujúc medené drôty a s nimi
         posteľ, že sa celá otriasala. Matrace prehadzoval si nohama s boka na bok, jeden cez druhý.
         Tváre mu blčaly, v ušiach pociťoval nárazy velelietadla o ohromné vetrné vlny. Klesajúce
         kolená odieraly sa o ostré vlákna medenej drôtenej sieti. Ale z očí odvažného vetroplavca
         blčaly plamene odhodlania.
    </p>
    <p>
     Vonku ozvalo sa nové fičanie a svišťanie.
    </p>
    <p>
     Naklonil rozpálenú hlavu k ožiarenému oknu. Beda! Za svetelnými pruhami, vrhanými do
         povetria vlastnou vzducholoďou, objavil hrozivé tiene a svetelné žiary veľlietadiel iných,
         ba celého radu vzdušných kolosov. S údesom objavoval v šedomodravom vzduchu ich paluby,
         interieury kabín, dlžizné chodby a pravidelné čierne rady železných postieľ, belejúcich a
         červenajúcich sa pokrýviek. Ba objavoval i silhuety ľudských postáv behajúcich po palube a
         kabínach. Vzdušní velikáni boli tesne v pätách obrovskému vtákovi, ktorého let riadil sám,
         rútili sa za ním v pravidelných intervaloch, napodobňujúc na vlas jeho bezpečný smer.
    </p>
    <p>
     Odvážny kormidelník zrýchlil tempo ešte väčšmi.
    </p>
    <p>
     Nepomáhalo. Priestor medzi ním a stíhateľmi nezväčšil sa ani o decimeter.
    </p>
    <p>
     Na jeho veliteľskej kabíne však roztvorily sa dvere, ozval sa poplašný, tiahly zvuk
         zvonca, a vpálili sa traja Teutoni s vyjavenými tvárami.
    </p>
    <p>
     Zastali obzerajúc sa splašene dookola. Vtom sa rozbehli k nemu.
    </p>
    <p>
     „Čo to vystrájate?! Čo nedáte pokoj?! Prestaňte!“ Ich hlasy znely vztekle, výstražne.
         Mohutné ich ramená siahaly drzo, pánovite na okraje lôžka a železné priečky motúzovej
         sieti.
    </p>
    <p>
     „Prestanete či neprestanete?!“ rozohnala se k nemu dlhá svalnatá ruka.
    </p>
    <p>
     Ohrožený veliteľ sa spamätal. Počal hádzať smerom k útočníkovi ťažké matrace, ktoré sa
         zachytávaly o steny klietky. Sám schúlil sa pod ne, hľadajúc u nich akoby útočište.
    </p>
    <p>
     A keď sa útočníci prekvapení zarazili, natiahol sa zúfalý ich protivník na bielu plachtu
         a zažmúril oči, jakoby sa chystal spať.
    </p>
    <p>
     Útočníci sa vzdialili, uľavujúc si aspoň jedovatými poznámkami vo svojom bezmocnom
         vzteku.
    </p>
    <p>
     Zázračný kormidelník si vydýchol zhlboka, cítiac, že zápas vlastne vyhral. Utajoval sa
         pre istotu ešte chvíľu. Potom sa však pustil znovu do svojej nebezpečnej hry, roztáčajúc
         pomalúčky kolá a vrtule a dostávajúc sa skoro nepozorovane čím diaľ do prudšieho tempa.
    </p>
    <p>
     — — —
    </p>
    <p>
     Pribehol na neho kŕdeľ zúrivých kopovov. Dobyli sa do jeho klietky, srazili ho na lože a
         natiahli mu cez hlavu až do pásu tesný krunýr, ktorý mu nedovoľoval ani rukama hnúť, ani
         vzpriamiť sa.
    </p>
    <p>
     A kolá a vrtule hučaly, riadené nevedno kým, ďalej.
    </p>
    <p>
     — — —
    </p>
    <p>
     Pocítil náramnú slabosť. Nehnul by sa už, ani keby mu sosňali putá. Potil sa a usýchal,
         podriemoval a precítal každú chvíľu z driemot. A naraz počal chladnúť, hlava ťažká, ešte
         pred chviľou ako cent, stala sa ľahkou, tupou, mrákotnou. Do rúk a nôh vnišiel mu jakýsi
         divný kŕč, jakoby mal celý zdrevenieť.
    </p>
    <p>
     Zhrozil sa. Lebo veď bolo mu jasné, čo sa s ním deje.
    </p>
    <p>
     Umiera. Titánsky strážca Slovanstva, zahynieš prv, než príde ti záchrana!
         Velekormidelníku, vyjde nazmar tvoja železná vytrvalosť i heroická odvaha! Sverepý Teuton
         vloží ťa do chladnej kovovej rakve a posmešne sa nad tebou zachechtá.
    </p>
    <p>
     Čo to?! Tak hanebne biedne končí sa tvoja kozmická púť, centrálny riaditeľu sveta,
         skvelý čarodeju?!
    </p>
    <p>
     Naraz mu však odľahlo, jakoby zázrakom. Mdloba, čo schvátila ho, bola síce ešte hlbšia.
         Ale v srdci pociťoval hynúci titán sladkú harmóniu smierenia.
    </p>
    <p>
     Prichádzaš, ó, tíšivá, omamná Smrť! Velekúzelníku, tratíš vedomie v hlbinách Zeme, v
         šerom podsvetí. Ale nezabúdaj, že hra tým neni skončená!
    </p>
    <p>
     Nádherný kolobeh kaleidoskopických premien ešte len začína.
    </p>
    <p>
     Dohasínaš. O malú chvíľu zajása zpupný Germán nad svojím triumfom, chlúbiac sa tvojou
         chladnou mrtvolou jako trofejou.
    </p>
    <p>
     Ale tajomné tvoje sily, zázračné schopnosti budú žiť ďalej. Prelejú sa či poplynú v iné
         sféry vesmíru a vtelovať sa budú v bytnosti čo raz vyššie, dokonalejšie.
    </p>
    <p>
     Kolotoč vekov a osudov zavíri a tvoje „ja“ poletí závratnou rýchlosťou v diaľ, vtelujúc
         sa v geniov, dvíhajúc ľudstvo alebo čudesné tvorstvá nesmierne vzdialených iných hviezd k
         novým zenithom nádherného vývoja, prechádzajúc modzgom a srdcom kráľov, Michal Angelov,
         Juliov Caesarov, Platonov, Dostojevských i velezločincov, — Antikristov.
    </p>
    <p>
     Tvoja prapodstata, tvoje životné fluidum preletí äonmi a miliony existencií, tvoj
         čarovný bystrozrak bude žiariť v nekonečnej reťazi zázračných premien z tvárí nových
         Napoleonov, Nietzscheov, Rodinov, Vereščaginov, ohromných titánov, polbohov, svätcov i —
         zloduchov stíhaných kliatbou tisícročí.
    </p>
    <p>
     A neboj sa opakovania. V étherickom vzduchu vesmírnom visí toľko variet, toľko
         kombinácií a rozmanitostí, že sa nevyčerpajú všetky ani za liet biliony. —
    </p>
    <p>
     — — —
    </p>
    <p>
     Skvelý čarodeju, dobrú noc, i keby to mala byť driemota trvajúca — tisíce rokov! —
    </p>
    <p>
    </p>
   </div>
   <div type="chapter">
    <head>
     XII.
    </head>
    <p>
    </p>
    <p>
    </p>
    <p>
     Nad čarodejom zavrely sa svety. V hlave mu zaľahla hlboká tma. A v tajomných temných
         priestoroch, v ktorých sa našiel, počaly až po dlhej chvíli víriť červené, biele a šedé
         molekule, guľky, ba celé kruhové plochy.
    </p>
    <p>
     Hasnúce vedomie chápalo. Octol sa v iných sférach, v iných točivých kruhoch na nových
         plochách.
    </p>
    <p>
     Veľmyslitela pojímal úžas z nových stadií a foriem vlastného bytia.
    </p>
    <p>
     Bolo mu jasné, že brána ľudského života zavrela sa za ním.
    </p>
    <p>
     Octol sa v jakýchsi medzisférach medzi dvoma formami vtelenia.
    </p>
    <p>
     V hlave pocítil odrazu nesesiteľnú pálčivosť, kostené oblúky pod hustými obrvami ho
         prudko zabolely, v očiach sa mu ziskrilo — nie! — presľahol mu očným nervom, ba celým
         modzgom jasný žltkavý elektrický blesk, javiaci sa už v ďalekých vesmírnych priestoroch a
         ožiarajúci jako reflektor svoju tajomnú dráhu.
    </p>
    <p>
     A jako zázrakom objavila sa v záhadnej tme roztočená okrúhla plocha, tisíce a miliony
         drabných zrniek, hnedých a šedých, čiernych a tehlových; ohromná plocha piesku či vlhkej
         zemskej prstí, panenskej pôdy, čakajúcej na velebný okamih počiatku nového života.
    </p>
    <p>
     Kúzelníkovi sa zotmelo v očiach. Zabolelo ho celé telo. Najmä lebku jako by mu bolo
         niečo tuho stlačilo, sovrelo kosti, chcejúc ich jakoby rozpučiť. Pocítil, že sa scvrká,
         zmenšuje objemom.
    </p>
    <p>
     V očiach zotmelo sa mu znovu, až ztratil vedomie.
    </p>
    <p>
     Precítnuc, našiel sa v piesku.
    </p>
    <p>
     Pocítil, že je jedným z piesočných zrniek.
    </p>
    <p>
     Zablyslo sa. Drobnučkým piesočným zvukom šľahol blesk.
    </p>
    <p>
     Počala popŕchať jemná vlaha.
    </p>
    <p>
     Odrazu zažiarilo veselo hrejivé slnko.
    </p>
    <p>
     On, zrnko precítal k novému životu.
    </p>
    <p>
     — — —
    </p>
    <p>
     A padal hlbšie a hlbšie. Vírive roztočené kruhové plochy vynorovaly sa z vesmírneho šera
         jedna za druhou, jedna belšia, žiarivejšia, barevnejšia jako druhá.
    </p>
    <p>
     Prechádzal závratne skvelou metamorfozou, prepadávajúc sa s plochy na plochu, pociťujúc
         znovu a znovu velebnejásavú slasť zrodenia.
    </p>
    <p>
     Prežíval existenciu zrna, zelenavobieleho rastlinného klíčka.
    </p>
    <p>
     A zrazu cítil, že je jedným z bujných zelených stebiel obilného lánu, čo sa vlnil jako
         jazero hladené ľahučkým vánkom. Vše zažiarilo hrejivé slnko, zašumely blízke lesy, a po
         súsednej lučine rozlietly sa roje ligotavých mušiek, pestrých motýľov a zabzučaly včely.
    </p>
    <p>
     A bujné zelenavé žito sa vlnilo a on s ním, cítiac živelnú radosť z poľúbkov balzamového
         vzduchu, zlatých lúčov slnečných, svetla, vône zemnej hrudy a storokých zvukov, bzukotov,
         šumov, cvrkotov, splývajúcich v opojne sladkú hymnu života.
    </p>
    <p>
     Cítil sa tak ľahkým, bezstarostným, šťastným, prežívajúc kúzlo každého stebelného
         zachvenia i omamné slasti kvitnutia.
    </p>
    <p>
     Zanikal a zmieral znovu a znovu v zrne zobanom vtákmi, hydinou. A precíťal čo raz k
         radostnejšiemu, plnšiemu životu, prežívajúc život včely snášajúcej sladký med, bujného
         pestrobarevného junáckeho kohúta, veselého, hltavého, prekypujúceho silou, vybíjajúcou sa
         prudkým tanečným krokom, podlety švárneho seladona, obklopeného nádherným harémom
         štebetavých kurích krásavíc.
    </p>
    <p>
     — — —
    </p>
    <p>
     A letel vesmírnymi dráhami v diaľ, prežívajúc vlastným telom zázraky všetkých stupňov a
         štádií stvorenia, strasti i slasti tvorov, storakých svetov a vekov, stúpajúc stále vyššie
         na prudko vzostupnej evolučnej krivke.
    </p>
    <p>
     — — —
    </p>
    <p>
     Do priestrannej vysokej siene padaly zlaté slnečné lúče. Ich široký pruh bol jakousi
         prejasnou nebeskou žiarou, v ktorej vírily myriady atomov prachu.
    </p>
    <p>
     Miloslav Rojko otvoril oči. Pocítil drsný chlad a pichanie pod telom. Nahmatal podložku
         a pod ňou ostre vlnitú drôtenú sieť.
    </p>
    <p>
     Čo to?! Je to prelud, halucinácia pripomínajúca mu staré formy jeho bytia?! A či sa
         ručička času otočila na chvíľu nazad, prestanúc smerovať ku predu, a začínajú ho obklopovať
         obrazy dávno zmizlé?!
    </p>
    <p>
     Pojala ho ľútosť, ba hnev. Počal vztekle búrať matracovú barikádu, čo ho „chránila“ pred
         útokmi nepriateľov. Zabalil sa do hnedých prikrýviek, ssajúc prezimenými údy labužnícky až
         za bieleho dňa sladkú rozkoš mäkkého teplého loža, zahrievajúceho ho tak nežne, jako kvočka
         vlastnými krýdly kuratá.
    </p>
    <p>
     A keď sa mu nový príjemný pocit prelial do údov, žíl i nervov, zahľadel sa na javište
         svojho nového dňa.
    </p>
    <p>
     Pri stene nad dlhým radom vztýčených šedých lesklých kovových rúr stál, oblečený v
         drsný, bezbarevný šat pustovníka či asketu — nízky žid.
    </p>
    <p>
     Bol to muž prostredných liet. Čiernovlasú, husto obrastenú hlavu týčil sebavedome k
         nebesiam, ktoré ožiarovalo práve jásavé slnko. Ľavou rukou gestikuloval prudko, ale
         jednotvárne jakoby k modlitbe, ktorú zdaly sa šeptať jeho chudé, bezkrvné rty.
    </p>
    <p>
     Miloslav Rojko zadíval sa na žida pozornejšie. Upieral oči vytrvale k východu. Vše
         šľahol nimi blesk spravodlivého hnevu, zuby sa zaťaly, pravica prudko vztýčila a zase
         klesla výhražne.
    </p>
    <p>
     Starozákonný prorok, kárajúci plamennými slovy modlárstvo, nemravnosť svojho národa.
         Jakýsi živý pamätník minulých dôb, reprodukujúci s úchvatnou vernosťou gestá, ktoré sa
         vlnily lahodným palestínskym vzduchom pred viac než poltreťatisícom rokov. I fanaticky
         prísné pery sa pohybujú dosiaľ živelnou silou mohutných slov, ale zvuk ich zanikol už
         dávno, v diaľke minulosti.
    </p>
    <p>
     Ale, hľa, na druhom konci dvorany rozkročil sa, jako zápasník chystajúci sa k boji,
         územčistý svalnatý muž s hlavou zasadenou do trupu širokým pevným krkom, pod nímž klenula
         sa hruď býká. Z velikých vypúlených, krvou podbehlých očí počaly sršať blesky. Na mohutnej
         svalnatej pravici zaťala sa kŕčovite päsť. Divoké oči počaly sa krútiť. Mohutná pravica
         rozkolísala se pár prípravnými pohyby, podobnými vychvevu mäsiarskeho ramena, chystajúceho
         sa poraziť hovädo a šacujúceho okom i rukou vzdialenosť i smer, ktorým ma dopadnúť
         nastávajúci smrtonosný úder.
    </p>
    <p>
     Oči zápasníka sa znovu divoko zablysly, bosé nohy odrazily sa pružne od podlahy, a telo
         unášané prudkým výpadom pravice vymŕštilo sa v oblúku do vzduchu, aby dopadlo na inom
         mieste pružne a iste na podlahu.
    </p>
    <p>
     Zúrivé skoky a výpady sa opakovaly. Hrozný zápasník zafučal zavše hnevom a vyceril veľké
         žlté zuby, cediac cez ne dákusi strašnú hrozbu. Vše zagánil divoko, nahýňal sa ku predu,
         kolíšuc sa na nohách pevne zarytých do zeme a pripravujúc sa k novému útoku. A už vymŕštil
         sa znovu, šľahnúc pravicou kľukatou čiarou blesku, ktorý mu sršal z očú. V jeho prudkom
         rozmachu bola antická sila, v divokom blesku jeho zraku však gigantická bezuzdnosť vášne.
    </p>
    <p>
     Čo by patrilo do tej prudko vyrážajúcej pravice? Lesklá, mäsiarska širočina, ťažká
         sekera na dlhom porisku, či blesky Hromovládcu?!
    </p>
    <p>
     A odkiaľ sa berie v tých modrých očiach tak ohromný vztek?! Odkiaľ tá živelná prudkosť
         výpadu v tej krátkej, ľudsky žilnatej pravici?!
    </p>
    <p>
     Hľa, velikú červenú tvár zaliala žiara bezmedznej radosti, ktorou zachvieva a vzdúva sa
         telo.
    </p>
    <p>
     Snáď je to sám Jupiter tonans! — zdrevenel Miloslav Rojko na chvíľku nemým úžasom.
    </p>
    <p>
     Starozákonný prorok, antický bôh, ako sa to všetko sišlo se sekulárnym filozofom,
         sletevším do šerého podsvetia priamo z prepadávajúcej sa Prahy?!
    </p>
    <p>
     Čo, vohnali ich všetkých do ohromného podzemného kanála, ktorým sa pustili za tmavej
         noci, tajne, ovládnuť cez útroby iných štátov svet, sverepí Teutoni, nútiac božstvá a
         prorockých geniov bez ohľadu na ich pôvod a poslanie, aby im slúžili?!
    </p>
    <p>
     — — —
    </p>
    <p>
     Je to v moci Nemcov, znemožňujúcich zločinným veľkorysým podkopom blízke sjednotenie
         troch slovanských ríši?! Či hnije a mučí sa v podzemných priestoroch hrobitova nemŕtvy,
         neživý, bezmocná korisť ľubovôle zlomyseľných diablov?!
    </p>
    <p>
     Alebo zomrel, má za sebou už svoju ľudskú dráhu a prežíva rýchlosťou a pestrosťou filmu
         nové a nové možnosti organického bytia, podržujúc si na večnosť povedomie svojho „ja“:
         cítiac sa stále či v koži zrnka či s dúhovými perami kohúta jedným a tým istým Miloslavom
         Rojkom?! Vracia sa to kúzlom rozpomienky do prežitých výjavov, či unáša ho Osud v nové a
         nové svety, do rôzných sfér vesmíru, kde fixované sú nesmazateľne všetky výjavy
         historických dejov od stvorenia sveta do svetovej vojny a posledných liet, v prvotnej
         svojej dramatickej sile a životnej sviežosti?!
    </p>
    <p>
     Zakryl si tvár mocným vzrušením, a mysľou prelietla mu možnosť nová: Prežíval by to azda
         všetko, jásavú radosť i pekelné utrpenia iba v tranze, do ktorého sa dal pohrúžiť pri
         svojej jedinečnej produkci u prezidenta?!
    </p>
    <p>
     A pred sborom štátnikov, učencov a umelcov — zápasí s nemeckými votrelci, odhaľuje ich
         zločinné imperialistické plány, odkrýva taje podsvetia a naznačuje podstatu rodiacich sa
         epochálnych vynálezov, vzdušných velelodí, krúžiacich medzi zemou, nebom a medzi
         hviezdami?!
    </p>
    <p>
     Čarokrásna produkcia pokračuje skvele, cítil to. Shromaždení pohlavári štátu a jeho
         slovanských spojencov žasnú nad zázračnými výkony svojho geniálneho krajana a súkmenovca,
         dospevšieho k zázračným výšinám poznania a čarovne úžasným schopnostiam.
    </p>
    <p>
     Ale v hlave produkujúceho umelca napína sa každé kolečko až do prasknutia. Či to
         vydržíš, ctižiadostivý smelče?! spytoval sa veliký kúzelník Rojko sám seba, chytajúc sa
         zúfale oboma rukama za rozpálenú hlavu a zarývajúc sa jako zašliapnuíý červ do svojho
         bohatiersko-mučenníckeho loža.
    </p>
    <p>
     — — —
    </p>
    <p>
     Zaletel na krýdlach horúcej túžby do kraja svojho blaženého detstva.
    </p>
    <p>
     Ta do lona modravozelených vrchov a tmavozelených hôr.
    </p>
    <p>
     Sbehol dolu príkrym briežkom, zatôneným vysokými duby, pod ktorými pnely sa svrčinky
         jako sviece a uhýbaly sa opatrne vetrom drobné útlé liesky. V úpätí stromov stlala sa
         riedko machnatá pažiť, zkrášlená miesty nežným modrým očkom nezábudky a bieložltým kvietim
         jahodovým.
    </p>
    <p>
     Našiel sa vo vlhkej zaclonenej úžlabine, hnedej od hnilého suchého listia, z pomedzi
         ktorého vyrážaly bujne, stelúc sa do šírky, dúžie, šťavnaté lupene divého chrenu a vznášal
         sa na tenkých stonkách do výšky žltý kvet pľuzgierníka.
    </p>
    <p>
     Preskočil hlboký úzky potôčik, bublajúci svodne a vinúci sa hadite pomedzi mladé briesty
         a jelše.
    </p>
    <p>
     A už kráčal po nádhernej vonnej lúke, strúcej sa jako pestrý gobelín so svojou barevnou
         záplavou žltých pľuzgiernikov, bielých králikov a nežných lilavých zvonkov, pod ktorými
         túlily sa skromné drobné sedmikrásky a veľké, jakoby nakaderené červené hlavičky ďateliny.
         Na roje radostne žiariacich lúčnych kvetov, podobné zástupom veselých, bezstarostných
         výletníkov, prizeraly sa zpod brehov širokej riečky, vrúbenej duby a vŕbami, osamelé bujné
         divizny, lilavé skupinky čakaniek a kŕdle krvavočervených kartauzských klincov, hľadiac
         skoro závistive na svojich šťastných druhov, ľúbaných zlatým slnkom.
    </p>
    <p>
     Vybehol hore krovinatým brehom a spustil sa pár skokmi k tíško žblnkotajúcej rieke.
         Ovial ho príjemný chlad od zelenavej vody, unášajúcej po prúde riedku bielu penu.
    </p>
    <p>
     Modroškoricový podlhovastý poštrk čihal naproti v kroví. Zrazu vrhol sa bleskurýchle do
         vody, pár razy zahrúžil do nej dlhý zobák a už vrazil hbite jako strela zpät na svoje
         stanovište.
    </p>
    <p>
     O sto krokov nižšie, v tôni vysokých osýk a jarabín počal sa kúpať na kraji rieky čierny
         drozd, plačkajúci sa s chuťou krýdly, vše bujare podskočiac. —
    </p>
    <p>
     Pustil sa hlbokým úzkym chodníkom vinúcim sa pomedzi bujnú trávu, stromy a krovie.
    </p>
    <p>
     Ovanula ho kyslotrpká vôňa leta.
    </p>
    <p>
     Rozbehol sa proti prúdu ponad rieku, plynúcu tíško pomedzi vysokánske strieborné vŕby
         plytučkým korytom. Vše sklonil sa k štihlému ružovokvetému čapiemu nosu, snášajúcemu sa
         súsedsky svorne so žltokvetým šťavnatým lastovičníkom, v úpätí práchnivejúceho, machom
         obrastlého zčernalého kláta.
    </p>
    <p>
     Preč od nasladlej zahrady, z ktorej šíri sa príkra vôňa pravidelnokmenných čerešien.
    </p>
    <p>
     S Bohom buď, ďatelinová lúka, chvejúca sa pred cvendžiacou blýskavou kosou, rozdávajúcou
         na obe strany nenazdajky a neúprosne chladivú smrť!
    </p>
    <p>
     Ta, hore k smelo stúpajúcim brehom, pod nimiž černie sa nad speneným tokom, rozrážajúcim
         sa o skaly, tajomná ríša vŕbových koreňov, siahajúca až pod olivozelenú vodnú hladinu. Ta
         hore k sihlinám a polhorám, kde belejú sa cudné brezy a hore tônistými jelšami vinie sa
         bystre a hrde svieži divý chmel a kde, sovrený s oboch strán brehmi a mohutnými skalnými
         balvany rúti sa spenený prúd v dúhovom odlesku dolu chladivým vodopádom.
    </p>
    <p>
     Ale to všetko ešte neukojilo jeho túhu. Duša kúzelne mládnuc zatúžila prudko za
         výšinami. Vychytil sa hore strmou dolinou k horám. V záplave zlatých slnečných lúčov
         snášali sa nad pestré kvety pod brehom bezstarostní motýli, nad hlavou počaly sa mu hrozive
         černieť ozrutné hnevivé mračná. Nos chvel sa vopred očakávaním balzamického chladu i
         korenistého ozonu, čo sa bude šíriť po búrke horským krajom.
    </p>
    <p>
     Neďaleko zakukala kukučka, o chvíľu veselo zahvízdal drozd v sladkej predtuche
         osviežujúcej vlahy.
    </p>
    <p>
     Miloslav Rojko zahľadel sa k blízkym horám, černejúcim sa ponad točitú, prudko stúpajúcu
         dolinu, dolu ktorou sa rúti s divokým hukotom horská riava. V ústrety pokynuly mu vzdialené
         zbrázdené strmé bralá visiace dolu stráňou do údolia. Dychtivého milenca prírody ovialo
         čarovné kúzlo romantickej horskej doliny.
    </p>
    <p>
     Rozovrel túžobne ramená a rozbehol sa opojený šťastím proti ozrutným horám, z ktorých
         zaváňalo smolnaté ihličie i čarovne krásna alpská flora.
    </p>
    <p>
     — — —
    </p>
    <p>
     Zas našiel sa v hlbokej veži, zmorený, spotený, potýkajúci sa s nemeckými diably, ktorí
         ho svierali a hádzali do otravného vrelého prameňa, aby v ňom oslabol na muchu a zomdlený
         lízal im z ruky soľ.
    </p>
    <p>
     Je to skutočnosť?! Či nový letmý reflex tieňov minulosti dávno prežitej?! Uznal, že to
         nemôže nič meniť na zúfalej odvahe, ktorá ho pojala.
    </p>
    <p>
     Premeral zrakom popukané múry vysokej veže. A v nasledujúcom okamihu vytrhol sa z rúk
         svojim jarmiteľom, rútiac sa k oknu a chystajúc sa liezť hore popukaným, otlčeným múrom do
         výšky, hľadajúc bosýma nohama skuliny, o ktoré by sa zachytil.
    </p>
    <p>
     Vyškriabe sa pár skokmi do závratnej výšky, uniknúc z moci Teutonov, aby hlásal, čo
         zvedel, bdelým strážcom Slovanstva, hľadiacim z výšky nechápave do dymiacej sa pekelnej
         hlbiny.
    </p>
    <p>
     Ale už rozbehli sa jeho trýznitelia za ním jako kopovi. Niekoľko párov mohutných láb
         strhlo ho a počalo strkať, so škodoradostnými úsmevy na zvlčilých tvárach, do vrelej
         sirnatej käde, kde mu koža počala červenieť jako oparenému rakovi. S námahou vytŕčal z käde
         von aspoň hlavu, aby úplne neztratil vedomie v hlbokej bašte, naplnenej hustými bielymi
         parami.
    </p>
    <p>
     Čierny buldog s vysadlými očima a spodnou gambou, počal mu tlačiť, zúfale sa
         vzpierajúcemu, do vrelej lávy i hlavu.
    </p>
    <p>
     „Pusťte ma!“ zaupel mučenník srdcolomne. Ale rozjarené pekelné bestie sa iba posmešne
         rozrehotaly.
    </p>
    <p>
     „Pusťte ma, preboha, pusťte ma! Dám vám všetko, čo mám!“
    </p>
    <p>
     Nad hlavou prosebníkovou ozval sa divoký chechtot. Miloslav Rojko cítil, ako slabne, ako
         mu každá minúta hrozného kúpeľa uberá síl, vyčerpávajúc ho až k mdlobe. Prižmúril oči,
         ktoré beztak oslepovaly dusivé vlhké pary, a zakvílil beznádejne.
    </p>
    <p>
     „Chcete ma, potvory, zabiť?!“
    </p>
    <p>
     Podívali sa na neho prenikave, ranení vo svojej pýche, že prehliadol ich zločinný
         úmysel.
    </p>
    <p>
     „Vzbúrim proto vám celý vesmír, bestie!“ pohrozil šeptavým zmierajúcim hlasom. Cítil sa
         úplne bezmocný, strašil zloduchov iba do vetra.
    </p>
    <p>
     Ako by si ani neboli všimli jeho hromových slov, tlačili ho ďalej do vanny, čliapkajúc
         naň omárajúcu vrelú vodu, co ustavične pritekala.
    </p>
    <p>
     Desaťrazy privieral oči, odovzdávajúc sa svôjmu neúprosnému osudu a očakávajúc v
         najbližších okamihoch smrteľnú mdlobu.
    </p>
    <p>
     — — —
    </p>
    <p>
     Mdloba neprichádzala.
    </p>
    <p>
     Pot lial sa mu cícerkom s rozpáleného čela, údy tuhly hrúzou, v zkalených očiach počali
         mu tančiť čerti, okná i steny.
    </p>
    <p>
     — — —
    </p>
    <p>
     Ale povedomie ho neopúšťalo.
    </p>
    <p>
     Koľko ráz ho asi norili do vrelej lávy?! Možno, desiaty, možno stý.
    </p>
    <p>
     A on žije, dýcha, bárs zúfalý, vysilený už k mdlobe.
    </p>
    <p>
     V ubolenom srdci zúfalcovom počalo znovu klíčiť zrnko nádeje. A z nádeje vyrástlo
         sebavedomie titána.
    </p>
    <p>
     Nezúfaj si, Miloslave Rojko! A nezabudaj na svoju čaromoc! Si nepremožiteľný,
         nezdolateľný!
    </p>
    <p>
     Ktorýsi z diablov vytiahol hodinky a podíval sa na ne.
    </p>
    <p>
     „Ešte osem minút,“ cedil cez zuby ku kamarátom.
    </p>
    <p>
     Sputnaný kúzelník sa zaradoval, chrániac sa to tvárou prezradiť. Aha, diabli, dochádza
         vám moc!
    </p>
    <p>
     Šľahol prudko rameny, zamácbal nohama, aby sa uistil, či nezomdlieva. Nie, ba skoro sa
         mu zdalo, že mu znovu pribúda síl. Uznal však, že bude najlepšie, keď sa bude tváriť čo
         najslabším. Nechal hlavu odkväcnúť, zažmúril oči, prestal hýbať údami.
    </p>
    <p>
     Ale ani tak mu neušla zvýšená pozornosť diablov. Nespúšťali s neho oka, aby sa im istá
         korisť nevymkla z rúk.
    </p>
    <p>
     „Minúta,“ ozval sa hlas.
    </p>
    <p>
     Dvaja katani ho vyzdvihli z käde, tretí hodil na neho plachtu.
    </p>
    <p>
     „Hlupáci! uverili mojim pretvárkam,“ zajásalo srdce čarodejovo. „Zanesú ma do umrlčej
         komory. Nebojte sa, ja vám z nej uniknem!“ zastrájal sa.
    </p>
    <p>
     Niesli ho rýchle do velikej siene. Položili ho na jeho posteľ, pečlive ho ukrývajúc.
    </p>
    <p>
     Robil sa, že spí, ba vlastne neprecíta z mdlôb, kým neodišli.
    </p>
    <p>
     Až potom otvoril oči a natiahol údy s blaživým pocitom víťazstva.
    </p>
    <p>
     Áno, zvíťazil nad teutonskopekelnou mocou, slávne zvíťazil — usínal s jásotom v duši.
    </p>
    <p>
     — — —
    </p>
    <p>
     Precítol na zvuky hudby doliehajúcej z diaľky. Zo stropu žiarilo magické svetlo. Vysokým
         oblokom ligotaly sa na šedomodrej oblohe hviezdy. Dlhé siene zamrely hlbokým tichom,
         prerušovaným iba veselou hudbou, zaznievajúcou vždy bližšie. Jakoby poskakoval rozpustilý
         sbor čertov a čertíc, hrajúc na harmoniky, guitarry, radostne prespevujúc a výskajúc. Steny
         a podlahy zachvievaly sa bujným tanečným krokom, až veselý povyk a sladká radostná hudba
         počaly sa vzdialovať, zanikať v neznámych hlbinách.
    </p>
    <p>
     Väznenému kúzelníkovi prišlo skoro ľúto, že tak trpí, zakiaľ sa peklo bujne veselí. Čo
         aby sa sbratril s čerty, vstúpil do služieb ich kniežaťa a stal sa účastným všetkých práv,
         výhod a slastí, ktoré skytá podzemné čierne kráľovstvo zatratencov?!
    </p>
    <p>
     Odkukal by ich čary a kumšty a unikol im potom prv, než priamym odbojom a pohŕdaním.
    </p>
    <p>
     Jedol by, pil a veselil sa, prenikal taje podzemných hlbín a ulietol z nich v príhodnej
         chvíli preč, aby pokračoval vo svojej kozmickej púti a shliadol čím skôr zase ženu,
         trápiacu sa preň, zúfalú, ubolenú.
    </p>
    <p>
     — — —
    </p>
    <p>
     Či sa ešte kedy sídu vo vesmírnom bludišti ich cesty?! Ach, prečo nespeje za ním ľúbezná
         zlatovláska, prečo neputuje s ním zázračným kozmom, chránená, chránená ním a sdielajúca
         jeho vrcholné chvíle opojného nadšenia, jeho skvelú vzostupnú dráhu?!
    </p>
    <p>
     Alebo chce to krutá suďba, aby sa ich cesty nikdy viac nesišly?! Aby blúdil každý večne
         inými svetmi, rozdielnymi sférami, súžený po celé äony mučivou túžbou za druhom?!
    </p>
    <p>
     Ach, skvelá dráha kozmického čarodeja — veľmysliteľa, smerujúca k ligotným hviezdam,
         večne žiarivá a omamne sladká, i ty máš zákruty plné kamenia, tŕnia i závratných priepastí
         nicoty, bôľu!
    </p>
    <p>
     — — —
    </p>
    <p>
     Oči ležiaceho väzňa vzhliadly nahor.
    </p>
    <p>
     Nad ním klenula sa podzemská báň, šedožltá, popukaná, jakoby sa mala skoro zboriť a
         ustúpiť novej nádhernej klenbe sviežich bariev dúhových, vydychujúcej kriesivý ozon.
    </p>
    <p>
     V pravom rohu klenby objavil dychtivý zrak roztúženca tmavohnedú hrudku. Vznášala sa v
         závratných výškach nad ložom sputnaného kúzelníka, nehybná, bez pôvabu a lesku. Avšak i na
         tú ohromnú diaľku cítil sýtu vôňu kyprej prsti, ktorá sa z nej šírila do vesmírnych
         priestorov.
    </p>
    <p>
     Oko utkvelo mu na čarovnom zjave vznášajúcom sa na dlžiznom povraze vo vzduchu, ktorý sa
         spúšťal so zemskej hrudy dolu do kozmických priepastí. Kúzelný, podlhovastý tieň, chvejúci
         sa a váhajúci, ale smerujúci k hlbinám a klesajúci postupne nižšie a nižšie, chvíľami sa
         zastavujúci, vše zase kolíšúci sa v prudkom rozmachu na pravo, na ľavo, dychtive niečo
         hľadajúc.
    </p>
    <p>
     Nevedel si rozriešiť záhadu. Rozmrzelý odvracal hlavu od tajomnej hry, jednotvárnej a
         predsa napínavej.
    </p>
    <p>
     Ale nemohol sa zdržať, aby sa nevracal zrakom k tajomným tým preludom znovu a znovu.
         Jakoby ho pudilo k nim — hnutie srdca.
    </p>
    <p>
     Chvíľami vyzeral svislý, tenučký kúsok povrázku či niti skôr ako jemná pavučina, zase
         zdalo sa mu, jakoby sa to spúšťal v neznáme hlbiny svižký čertík, vykonavší na hnedej hrude
         svoje dielo, trepajúci zúfale nožkami, hľadajúc nový pevný bod, o ktorý by sa zachytil.
    </p>
    <p>
     Až naraz rozbresklo sa v hlave zmámeného čarodeja. A zdalo sa mu, jakoby zo sférických
         diaľok zaliehal k nemu sotva slyšitelný hlas, vzrušujúci ho až do najhlbších hlbín vnútra:
    </p>
    <p>
     „Adame, spíš?! A netušíš, že na závratne krkolomnú púť vesmírnymi hlbinami vydala sa
         tvoja Eva, aby ťa vyhľadala?!“
    </p>
    <p>
     Zachvel sa, premožený hlbokým pohnutím. A z očú, v nichž perlila sa slza súcitu i túžby,
         zažiarila smerom k nekonečne vzdialenému ženskému tieňu prúd papršlekov vrúcnej sympatie,
         solidarity. Z hlbín rozcíteného srdca vysielal ta do závratných výšiek zázračné fluidum
         obodrenia i úzkostlive bdelej ochrany. Aby sa nesklzly tie nežné nôžky, neovial vánok
         závratu zlatú hlávku, odhodlavšiu sa vzdorovať bezodným hlbinám, ceriacim sa pod pätou, i
         orkánovým vetrným smrštiam!
    </p>
    <p>
     Skoro by sa bol začal hneď tešiť na blaživé shliadanie. Ale vtom uvedomil si nekonečne
         dlhé hodiny, týždne, mesiace, ktoré uplynú, kým silhuetta vnadnej Evy dospeje v úžasné
         hlbiny temného podsvetia, hostiaceho jej milovaného druha. Zomdlené oči väzňove sa zavrely.
         A horúčkou strávené rty počaly šeptať modlitbu za Evinu šťastnú púť.
    </p>
    <p>
     — — —
    </p>
    <p>
     Prebudil sa šteklený hrejivými slnečnými lúčmi.
    </p>
    <p>
     Uprel oči ku stropu. Tiahla sa ním jemnučká, dlhá, šedá hodvábna niť, ktorá sa odrazu
         pohla a zamávala mu jakoby na pozdrav. Neďaleko nej zazrel malý, lesklý krúžok.
    </p>
    <p>
     Zadíval sa naň pozornejšie. Poznal v ňom otcovsky starostlivé oko prezidentovo.
    </p>
    <p>
     Tedy je predsa na Hrade. A rieši dňom i nocou ohromne ťažké úlohy i vedie boje so
         stroskotanými nemeckými vzduchoplavci a zákernými teutonskými mineurmi. Nadľudsky prepína
         svoje sily, bičujúc až k vrcholným výkonom svoje báječné schopnosti, všetko v záujme
         drahého slovanského celku, jemuž ožiaruje magickou pochodňou cestu vedúcu budúcimi
         stoletiami.
    </p>
    <p>
     Dnes si však trochu vydýchne. Má deň polovičatého oddychu; tento raz predstavuje iba
         určité symboly, ktoré sa hneď filmujú.
    </p>
    <p>
     Podíval sa hore na oko a všimol si vláknových pohybov ruky skrytej v zákulisí. —
    </p>
    <p>
     Čo má predstaviť? Tajomná ruka naznačovala to vláknom.
    </p>
    <p>
     Má vytvoriť dva zjavy v jednej osobe: vychádzajúce slnce i orla precitajúceho vo svojom
         hniezde a dvíhajúceho sa k prvému dennému letu.
    </p>
    <p>
     Čarodej vtiahol sa jako červ do svojho brlohu. Až potom vystrčil vrch hlavy a otočiac si
         okolo pravice jasnozelený pružný matrac, zakrúžil, ľúbaný na tvár slnečnými lúčami, jako
         mladý božský Helios majestátnym pomalým rozmachom perutí, dávajúc úzkostlive pozor, aby
         markantne vynikly najmä podstatné pohyby.
    </p>
    <p>
     „Čo to vystrájaš, ty potreštená opica?!“ ozval sa divoko posmešný hlas s postele
         naproti; brunátna tvár sa zachechtala.
    </p>
    <p>
     „Som Helios!“ šeptal slávny kinoherec nadšene, zvedavcovi na vysvetlenie.
    </p>
    <p>
     „Chachacha! Helios! chachacha!“ chytala sa biela rozvalená postava s brunátnou tvárou za
         boky. „To je báječný nápad!“
    </p>
    <p>
     „A predstavujem orla vzlietajúceho z hniezda k bielym oblakom,“ dokladal čarodej,
         ustavične máchajúc perutiami a nadvihujúc telo čo raz vyššie podľa pokynov neviditeľného
         režiséra.
    </p>
    <p>
     „Chachacha!, Môj milý orle! Vyzeráme!“ rehtal sa posmešník bez prestania.
    </p>
    <p>
     Naraz však zvážnel a čierne oko zablyslo sa mu hnevom. Načiahol sa zo svojho loža a
         rozohnal sa päsťou na kinoherca, aby mu zkazil hru.
    </p>
    <p>
     Fixdonnerwetter! — rameno sviezlo sa na prázdno. Protivník bol priďaleko.
    </p>
    <p>
     Slávny kinoherec schúlil sa pod svoje deky a matrace odpočívajúc.
    </p>
    <p>
     V natáčaní bola práve prestávka. Čarovný umelec pripravoval sa v mysli k ďalším skvelým
         výjavom.
    </p>
    <p>
     — — —
    </p>
    <p>
     Prebudil sa spotený, omarený horúčosťou. V sieni bola polotma. Teplo sálalo zo zeme, zo
         stien i zo stropu.
    </p>
    <p>
     Bolo mu zrejmé, že prepadávajúc sa s Pražanmi prechodí stredom zeme, pásmom storazy
         horúcejším nad všetky tropy.
    </p>
    <p>
     Ale keď vzhliadol nahor na hodvabné vlákno a kľudné, prívetivé oko rysujúce sa na
         strope, pochopil hneď. Musí sa bezodkladne natáčať film „Zrodenie Vulkána“, a titulná úloha
         pripadla jemu.
    </p>
    <p>
     Hneď vrhol sa na posteľ, zabalil sa do teplých prikrýviek a nadúvajúc sa, iskriac očima
         a odfukujúc počal sa efektnými pohyby odmotávať, pečlive, aby bol tvárou obrátený stále
         proti lesklej obločnej tabuli, predstavujúcej jednu z čočiek filmovacieho aparátu.
    </p>
    <p>
     Keď spadla s neho posledná biela plachta, stál pred svojím ložom nahý. Samoľúbe sa počal
         otáčať, aby filmové publikum všetkých sveta dielov uzrelo so všetkých strán jeho nádherné
         bohatierske telo. —
    </p>
    <p>
     — — —
    </p>
    <p>
     Vtom však roztočily sa motory, vzduchová veleloď vzniesla sa na perutiach víchru do
         výšky, brázdiac oblaky s ostrým bzikotom — z-zzz-z-z!
    </p>
    <p>
     Veliký čarodej sa spamätal.
    </p>
    <p>
     Nie, poslanie jeho je nepomerne vznešenejšie než produkovať sa pred prezidentom.
    </p>
    <p>
     Musí sa znovu a znovu púšťať do zúfalého boja s germánskou presilou. Musí poraziť
         sverepých Teutonov prv, než bude neskoro!
    </p>
    <p>
     Odhodlanosťou planúci zrak uprel ku stropu, k magickému zdroju zázračnej energie, a
         nassajúc sa jej očima upútal kľučky dverí a lesklé kovové krúžky. Potom udrel pod sebou na
         hromotruhlicu, vzpriamil sa k oknu, aby videl svetelnú žiaru, vrhanú vlastnou vzducholoďou
         i svetelné pásy jej druhov, ktorí ju nasledovali.
    </p>
    <p>
     Ohromným napnutím vôle zmocnil sa kormidla. Závratnou rýchlosťou víriaca mašineria octla
         sa v jeho moci. —
    </p>
    <p>
     Bleskurýchle zmenil smer, unášajúc nemeckú vzducholoď k centru slovanskej prasily, aby
         upadla v jej zajatie.
    </p>
    <p>
     Vzdušné velelode, krúžiace jej v pätách, zahučaly zlovestne.
    </p>
    <p>
     Počal hádzať pod seba matrace, aby ho nespálil elektrický prúd, vedený sieťou
         galvanizovaných drôtov jeho postele — a prudkými pohyby rúk roztáčal obrovské vrtule
         vzducholode, len aby sa let oceľového vtáka velikána nezpomalil. Ak ich dostihnú ďalšie
         nemecké lietadlá, je osud jeho a osud Slovanstva spečatený.
    </p>
    <p>
     Žiadne obavy! Počalo sa mu dariť skvele. Vzdialenosť medzi jeho loďou a vzducholoďmi ju
         nasledujúcimi počala sa zväčšovať.
    </p>
    <p>
     Vtom však ozvaly sa zlovestné kroky. Do siene vrútili sa štyria teutonskí buldoci. Dvaja
         priblížili sa k jeho ložu s vysokou sklenicou zelenavej tekutiny.
    </p>
    <p>
     Na mučenníkovom čele sperlil sa studený pot hrôzy. Jeho zimničné oči vysadly zdesením.
    </p>
    <p>
     Bolo mu všetko jasné. Vrahovia jeho rodu pokúsia sa mu vliať do úst smrtiaci jed.
    </p>
    <p>
     Náhle sa však spamätal. Nesmie vopred prezradiť svojim katanom, že sa chystá k zúfalému
         odporu. V ústach nasbieral čo najviac slín, aby aspoň trochu paralelizoval účinok hrozného
         nápoja.
    </p>
    <p>
     Priložili mu sklenicu ku rtom. Vtiahol do seba poriadny dúšok, ale neprežieval.
    </p>
    <p>
     Naraz však bleskurýchle vrazil nohou do osudnej sklenice. A vychrstol z úst prudkým
         oblúkom jedovatú tekutinu.
    </p>
    <p>
     Sklenica vypadla buldogom z dláb a kotúľala sa polorozbitá po zemi, lejúc po nej svoj
         strašný obsah.
    </p>
    <p>
     „Doneste znovu!“ navrhol jeden z katanov.
    </p>
    <p>
     „Ale nechajte ho!“ namietol druhý autoritatívne. „Nechajte ho, hovädo!“
    </p>
    <p>
     Poslúchli neodporujúc. A pomaly sa vzdiaľujúc vrhli na trpiteľa po opovržlivom pohľade.
    </p>
    <p>
     Veliký kúzelník však už vietil po okne, aby videl, kam má zasiahnuť.
    </p>
    <p>
     — — —
    </p>
    <p>
     Keď umdlely únavou ruky a nohy riadiace kormidlo velelodi a kormidelníka schvátil divoký
         strach, že ho dostihnú prenasledovatelia a utýrajú alebo otrávia na smrť, počal zúfalec
         spievať, zosiliac svoj hlas zázračne, aby prenikol až k pozemským výšinám.
    </p>
    <p>
     V tvárach živých mŕtvol rozvalených po okolných posteliach objavila sa bľadá hrúza. Lebo
         veď — veliký čarodej bol si toho zplna vedomý — prenikavý, vysoký jeho tenor znel silou
         búrlivou jako orkán. Hlasom jeho zachvievala sa pôda a rinčaly okenné sklá, mŕtvi
         prebúdzali sa v hroboch a živí meraveli údesom.
    </p>
    <p>
     Zázračný jeho orgán znel jako v deň posledného súdu trúba archanjela, naplňujúc zakliaty
         zámok a odrážajúc sa desatoronásobnou ozvenou o bezodné priepasti a oceľovošedé oblaky.
    </p>
    <p>
     Apokalyptický spevák nahýňal zimnične planúcu tvár k jasnému obloku, učúvajúc vše
         napjate, či sa spojenci ozvú konečne na znamenie, že rozumejú výstrahe a osudným zprávam.
    </p>
    <p>
     A, hľa, v desivých mrákotách plniacich vzdušné priestory zablyslo sa žiarivé svetlo, za
         ním druhé, tretie! — a vyjavený hlásateľ, stúpajúci po stupienkoch nadšenia a jásotu rýchle
         až k vrcholom extázy, začul jasne a zreteľne hlasy Kramářa, Hodžu, Švehlu, Pilsudského:
    </p>
    <p>
     „Sme na stráži! Počujeme!“
    </p>
    <p>
     A do priateľsky teplých hlasov zapadaly celým sborom ďalšie:
    </p>
    <p>
     „Poču-je-je-me-e-e-e-e!“
    </p>
    <p>
     Tak sa však zdalo, že zdarilé dorozumievacie pokusy hlásateľa a jeho pozemských
         spojencov nezostaly utajené sliedivým teutonským ušiam.
    </p>
    <p>
     Dvere z tmavej chodby sa otvorily. Dvaja diabli vrútili sa do siene, bežiac rovno k ložu
         nadšeného čarodeja.
    </p>
    <p>
     Strhli ho nešetrne s loža, hodiac na neho deku, a chopiac ho za ruky, uháňali s ním
         preč.
    </p>
    <p>
     Bežali dlhotánskou chodbou popri skupinách a radoch príšerných netvorov. Jedni z nich
         boli jako prikovaní k zemi i k šedým kamenným laviciam, mračili sa zúrive, iní zase
         vstávali úctive pred nemeckými diably, pri čom sa niektorí z nich chveli na celom tele. Z
         velikých hláv svietily iba vysadlé, ztrnulé a krvou podbehlé oči. Niektorý netvor padal na
         štyri nohy alebo vzpriamoval sa o troch, ba ktorási príšera natiahla sa, posadlá
         diabolstvom, po zemi a hádžuc sa divoko počala škrípať v spenených ústach zubami a zatínať
         kŕčovite päste.
    </p>
    <p>
     Išiel z nich strach a hrúza. Ztrnulé ich tváre a zlomené postavy skoro nehnúce sa s
         miesta prezradzovaly však zreteľne, že teutonská zpupnosť a zákernosť vedela si ochočiť aj
         hrozné potvory podsvetia.
    </p>
    <p>
     Chodba mala nové a nové záhyby. Potom sa bežalo sieňami a izbami, posiatymi radmi
         postieľ, z ktorých hľadely na nemeckých kopovov, vlečúcich svoju bezmocnú obeť, vystrašené
         a boľastné oči trpiteľov, zúfalých i otupelých beznádejou.
    </p>
    <p>
     Sputnaný titán sa shrozil. Čo to?! Netrpím tu sám?! Nie som tu jediným mučenníkom?!
         Kvília nás tu a škrípajú bezmocne zubami, trýzznení a katovaní, celé zástupy, veliké
         množstvo komnát, chodieb i výklenkov, upí tu v bôľoch a zúfalstve pol podsvetia?! Ach,
         vedieť to prv, kým boly opuchlé ruky ešte voľné, hlava ľahšia, nohy svižnejšie. — — ?! —
         pojal premoženého odbojníka vedeného na popravu ohromný žiaľ. „Čo som nevzbúril proti
         pekelným zlosynom, ukrutným katanom včas legie spojencov, regimenty tvorov, ktorí ich na
         smrť nenávidia?!“ zalomcovala ním zúfalá výčitka beznádeje.
    </p>
    <p>
     Kráčal smierený so svojím osudom uprostred svojich katov, odhodlaný však nezhynúť, ak
         bude len trochu možno, bez boja, krutého zápasu, čo otrasie zakliatym zámkom, ba svety.
    </p>
    <p>
     Sostúpili po úzkych schodíkoch a zastali pri nízkych sklených dverách.
    </p>
    <p>
     Jeden z katanov otvoril a vsotil ho dnu.
    </p>
    <p>
     Našiel sa v hlbokej tmavej veži zo zeleného skla.
    </p>
    <p>
     Aha! Zákerní zlosyni! Chcete umlčať môj varovný slovanský signál! Strkáte ma do
         izolácie, aby som si zúfal a umĺkol?!
    </p>
    <p>
     A či sa blíži dvanásta hodina, kedy má skončiť vaša moc?!
    </p>
    <p>
     Zimnične napnutými žilami väzneného titána rozliala sa sladká predtucha nastávajúceho
         víťazstva.
    </p>
    <p>
     Vtom však poskočil, jakoby hadom uštknutý. Bosé nohy počalo niečo nesnesiteľne páliť.
         Nahmatal rukama podlahu a modravé kachle vrúbiace spodok veže. Zhrozil sa. Boly horúce.
    </p>
    <p>
     Hlavou prebleskla mu hrozná istota. Chcú ho upiecť, spáliť! Vražedná pekelná pec je pod
         ním už rozkúrená.
    </p>
    <p>
     Predsa však neochabol úplne ani vo chvíli najhroznejšej. Počal hlaholiť mohutným hlasom
         ďalej do šíriaceho sa súmraku, zúfale poskakujúc a namáhajúc sa z posledných síl, aby jeho
         stiesnený hlas prenikol do vyšších sfér.
    </p>
    <p>
     A hlásal zúfale ďalej, kľakajúc si vše na kolená alebo vrhajúc sa chvíľami na teplú
         podlahu, aby si oddýchol. A reval znovu a znovu, bárs zachrípnutý. A keď hlas zamrel úplne,
         prestal.
    </p>
    <p>
     A v tej chvíli otvorily sa úzke sklené dvere, a nemecký pacholok viedol ho rýchle
         komnatami a dlžiznými chodbami na vychladlé lože.
    </p>
    <p>
     — — —
    </p>
    <p>
     Ranné slnko zlátilo drevený stôl siene a pestrobarevné prikrývky po posteliach. Na loži
         v kúte vzpriamil sa, vysoký bľadý mladý žid a nakláňajúc sa napred počal remzať slová
         jakoby modlitby. Zo susedných dvoch postelí vpadly ešte asi dva hlasy do jeho mrmlania.
    </p>
    <p>
     V súsednej miestnosti sklonil sa nad posteľ veliký vychrtlý černovlasý chlap, obalený do
         červenozelenej deky.
    </p>
    <p>
     Akiste dáky mohamedán, kľaňajúci sa svojmu Alimu — usudzoval Miloslav Rojko. Pred očima
         vyvstaly mu mimovoľne bľadé postavy, ktoré videl v týchto ponurých miestach hádzať na seba
         kríže a žmoliť v rukách ruženec.
    </p>
    <p>
     Zadíval sa na vysoký luster a veliké okná. A duša jeho užasla nad divným riadením Osudu.
    </p>
    <p>
     Áno, je pod zemou, ale na mieste velepamätnom. Bolo mu totiž odrazu jasné, že zavítal vo
         svetové stánky modlitby, v jakúsi ohromnú podzemnú kathedrálu.
    </p>
    <p>
     A okamžite bol mu jasný i jej pôvod.
    </p>
    <p>
     Dostavba sv. vítského velechrámu chýlila sa ku koncu. Šlo už len o konečné spojenie a
         sladenie oboch hlavných částí dómu. O spôsoboch spojenia rozvinula sa v kruhoch
         výtvarnických náruživé prudká debata. Hrozilo sa protesty, memorandy. Jedna strana
         odvolávala sa na tradície posvätené patinou staletej národnej historie, druhá na svätosť
         pôvodnej tvorčej idey Bohom vyvoleného genia.
    </p>
    <p>
     Vtom nadišlo ráno, v ktorom rozavila sa pôda Václavského námestia. A záchvevy zemskej
         kôry zborily či otriasly i dva staré domy na Malej Strane.
    </p>
    <p>
     A v tie dni odohrala sa i zázračná príhoda s českou kathedrálou, stavanou po veky a
         nikdy nedostavänou.
    </p>
    <p>
     Dóm sa takrečeno v predvečer svojho dohotovenia — prepadol.
    </p>
    <p>
     A keď klesly jeho vznosné piliere a skvelými gotickými okny prerývané múry do hlbín, —
         narazily na stĺporadia, okná a múry — velechrámov iných.
    </p>
    <p>
     Narazily na zbytky chrámu jeruzalemského a na trosky starobylej, jedinečne krásnej
         mohamedánskej mešity.
    </p>
    <p>
     Tri kathedrály rôznych národov a cirkví stmelila ohromná živelná katastrofa vo velechrám
         jediný.
    </p>
    <p>
     Stalo sa tak zaiste v plnosti časov. Smierili sa s tým pápež, najvyšší mohamedánsky
         mufti i hlavný židovský rabbi, vidiac v tom prsty Osudu, ukazujúce všetkému svetu: Prišiel
         čas, aby padly rozdiely a šranky medzi vierami a národami. Žíznivci pravej viery schádzajte
         sa odteraz vo svätyni spoločnej!
    </p>
    <p>
     Zlaté lúče slnečné zažiarily, žehnajúc veľkolepému sbratreniu vierovyznaní. Chvíľa bola
         tak slávnostne tichá, tak velebne krásna.
    </p>
    <p>
     Veliký prorok-mysliteľ pocítil vnuknutie prispieť k svätému dielu svojou hrivnou. Na
         znak bratskej snášanlivosti voči židom bude vykonávať tohoto posvätného rána funkciu
         hlavného Vorbetera.
    </p>
    <p>
     Odhodlaným skokom octol sa vo svojom bielom háve na stole a spustil prenikavým kvílivým
         hlasom srdcolomnú pieseň, improvizujúc akýsi žalm v slohu židovských skladateľov.
    </p>
    <p>
     Slepým nástrojom svetoborného teutonského imperializmu však sotva bolo vhod toto
         sbratrovanie medzi cirkvami a národy.
    </p>
    <p>
     Dvaja pochopovia pribehli, stiahli nového Vorbetera so stolu a zahnali do postele.
    </p>
    <p>
     Židovské remzanie umĺklo. Jásavé slnko schovalo sa za mraky, aby nevidelo nové dielo
         diabolskej zloby.
    </p>
    <p>
    </p>
   </div>
   <div type="chapter">
    <head>
     XIII.
    </head>
    <p>
    </p>
    <p>
    </p>
    <p>
     Kozmický pútnik si pretieral ospalé dosiaľ oči. O sluch zavadil mu hlboký teplý bas.
         Vtom ozval sa skoro celý sbor mužských hlasov.
    </p>
    <p>
     A pred udiveným herosom objavily sa celé skupiny hnedých a červených, vyškerených i
         zlostne zamračených tvárí. Polonahé postavy i mrštní skokani v tajomných zelenavo-modrých
         plášťoch tlačili sa vše k oblokom, o chvíľu zase k stolom, obchádzajúc s hlbokým rešpektom
         ohromný čierny fotel, vystrčený v druhej miestnosti skoro do pol dverí.
    </p>
    <p>
     Vo foteli sedel v dlhom bielom plášti ozrutný kolos veliteľského pozoru. Veliký orlí nos
         a svraštené čelo dodávalo velikej vyholenej červenej tvári výrazu zpupnosti. Veliké mäsité,
         cez seba prehrnuté pery vyjadrovaly ohromnú povýšenosť, ba opovrženie k svojmu okoliu.
    </p>
    <p>
     Ozývaly sa rozkazy, cedené cez zuby zpupným veliteľským hlasom.
    </p>
    <p>
     Kolos v čiernom foteli zlostne zareval.
    </p>
    <p>
     Do popredia dobelhal napádajúc na jakési dupotajúce kopyto hrubý černovlasáň
         čokoládovohnedej tvári, zamračený jako noc.
    </p>
    <p>
     Čert! — uvedomil si kozmický pútnik. A oči jeho obrátily sa s rešpektom k zpupnému
         veliteľovi vo foteli, ktorý je iste sám knieža Pekla: Lucifer, Arcisatanáš.
    </p>
    <p>
     Až teraz si všimol veľmysliteľ dvoch vysokých stolov či podia podľa svojho loža. I
         ružovolícej, plavovlasej postavy nakláňajúcej sa k bielym plachtám, ružovým a belasým
         prikrývkam rozloženým po prázdnych posteliach a stoloch.
    </p>
    <p>
     Predo dvermi objavila sa veliká čierna, jakoby decimálna váha. Kuľhavý starý čert počal
         s ňou — patrne na rozkaz Luciferov — manipulovať.
    </p>
    <p>
     Bľadé a voskovožlté postavy pristupovaly, poháňané čerty šklebiacimi sa vzadu, k čiernej
         váhe a sadaly si na ňu.
    </p>
    <p>
     Jeden z čertov niečo vyvolával a diktoval pisárovi zapisujúcemu sediac za stolom.
    </p>
    <p>
     Miloslav Rojko zatúžil mocne, zatúžil náružive za — domovom, za svojím útulným bytom a
         párom láskavých mäkkých ženských ramien.
    </p>
    <p>
     Pocítil, že vesmírna jeho púť dospela k rozhraniu.
    </p>
    <p>
     Na čiernej váhe budú vážiť jeho hriechy i cnosti, viny a zásluhy.
    </p>
    <p>
     Ktorá strana asi preváži?!
    </p>
    <p>
     Ak preváži strana hriechov, sotia ho nazpät medzi zamračených zatratencov, komandovaných
         čerty. Trýznenie, napájanie jedmi, smaženie vo vrelej kädi začne — Bože buď jeho hriešnej
         duši milostivý! — znovu.
    </p>
    <p>
     Ale ak preváži strana zásluh, cností, vyletí sedadlo s ním nahor, vynesúc ho rovno na
         vysoké pódium či stôl.
    </p>
    <p>
     Usmievavý anjel oblečie ho do rúcha ospravedlnenia, do ľahunkých, vzdušných,
         bielo-ružovobelasých látok a povedie ho za ruku do nádherných komnát večného blaženstva.
    </p>
    <p>
     — — —
    </p>
    <p>
     Obraz s temnými postavami, vážkami spravedlnosti i kuľhavým čertom zmizol. Dvere zo
         súsednej siene i s ohromným veliteľským čiernym trónom sa zavrely.
    </p>
    <p>
     Nastalo hlboké ticho. Miloslav Rojko schúlený pod pokrývky svojho húpavého loža cítil sa
         zase skoro osamelý.
    </p>
    <p>
     Ba predsa nie. Plavovlasá ružovolíca postava pichajúca do ružových a belasých pokryviek
         zcelovala so zázračnou ľahkosťou a rýchlosťou biele plachty a pestrobarevné deky v jakési
         divné, čarovnokrásné rúcha.
    </p>
    <p>
     — — —
    </p>
    <p>
     V hlbokom prítmí sklonila sa k driemajúcemu trpiteľovi ohromná tmavomodrá obloha. A
         myriady jej ligotných hviezd priblížily sa ku kandidátovi ospravedlnenia na zázračnú,
         dôvernú blízkosť.
    </p>
    <p>
     Zas ovialo ho čarovné kúzlo ľahkosti a vzletnosti hviezdnych sfér, pojímal ho sladký
         závrat povýšenosti nad kal a rmut zeme, podsvetia.
    </p>
    <p>
     Pocítil tajomnú predtuchu: „Miloslave, čoskoro budeš trôniť medzi hviezdami!“
    </p>
    <p>
     Trôniť, ale iba na krátko, na letmý okamžík.
    </p>
    <p>
     Neprepadneš Peklu a nevznesieš sa ešte k nebeským stánkom serafínskeho blaženstva.
    </p>
    <p>
     Zaletíš domov. Navrátiš sa ešte na dlhý rad rokov vo svoje útulné rodinné izby, do
         náručia milujúcej ženy, hladený útlymi rúčkami dcérinými.
    </p>
    <p>
     Ale prv, než ti to bude priano, prejdeš mrazivým chladom nočnej oblohy. Zažiariš na nej
         na chvíľu jako ligotná hviezda, zaskveješ sa na nej ako zázračný svetelný fenomén.
    </p>
    <p>
     K svojmu poslednému nadoblačnému letu zahalíš sa do nebesky krásnych rúch, ktoré ti
         šije, hľa, anjel.
    </p>
    <p>
     Zaletíš hviezdnymi sférami domov. Na okamžik však zaskveješ sa jako zázračná pestrá
         žiara zkrášliaca nebo i nadoblačné sféry.
    </p>
    <p>
     A budeš už dávno doma blažene odpočívať v hrejivom teple svojej ľúbeznej ložnice, keď
         svetelný odraz fenoménu, ktorým si bol ty na modrej nočnej oblohe, zaskveje sa ľudstvu za
         bieleho krásneho slnečného dňa v podobe grandiózne skvelého sedmobarevného dúhového oblúku,
         premosťujúceho na chvíľku jazerá, priepasti, hory i doliny.
    </p>
    <p>
     — — —
    </p>
    <p>
     Miloslav Rojko sa trhol. Och! či je to nie všetko iba zdĺhavý boľastne krásny sen, z
         ktorého sa o pár hodín má doma spokojný, šťastný prebudiť?!
    </p>
    <p>
     Zavieral nasilu oči a nútil sa zdriemnuť, aby čím menej cítil mrazivý chlad hviezdnych
         sfér a čím skôr pocítil hrejivé teplo útulnej domácej spálne. —
    </p>
    <p>
    </p>
   </div>
   <div type="chapter">
    <head>
     XIV.
    </head>
    <p>
    </p>
    <p>
    </p>
    <p>
     Miloslav Rojko precitol zo svojich hviezdnych letov.
    </p>
    <p>
     Otvoriac oči uvidel zvláštny obraz.
    </p>
    <p>
     Dno podzemnej siene, kde ležal, bolo samá voda. Chodby boly zakladené posteliami.
    </p>
    <p>
     Čo sa vlastne stalo, Miloslave Rojko?! Prepadol si sa s pol Prahou do kanála? Či utiekol
         si pred divokou teutonskou zlobou do hlbokej pivnice, do ktorej presakuje teraz zo všetkých
         strán dažďová voda?
    </p>
    <p>
     A či si sa zachytil v priepasti spojujúcej velechrámy?!
    </p>
    <p>
     Vyhľadal si tieto nevľúdne priestory z vlastnej vôle, zachraňujúc sa pred pomstou
         germánskych dobyvateľov? Či uvrhlo ťa sem zemetrasenie, spojivšie pivnice pražských
         činžiakov s velikým betónovým podzemným kanálom, vyvŕtaným pre podzemnú tramway či za
         útočište pred nepriateľskými leteckými bombami?! Alebo si sa prepadol v tieto podzemné
         siene, kľačiac na kolenách vo svätovítskej kathedrále a tešiac sa zbožne na okamžík
         slávnostného zasvätenia veľchrámu celého?!
    </p>
    <p>
     Čo je s tvojím vesmírnym letom?! Čo to prežívaš?! Rad preludov v hypnotickom spánku u
         prezidenta, lúštiac záhady prítomnosti a budúcnosti?!
    </p>
    <p>
     — — —
    </p>
    <p>
     Zvečeralo sa. Svetlo elektrickej lampy šírilo sa dlhou izbou, zakiaľ vonku dĺžily sa
         tmavé nočné tiene. Mladý kučeravý muž v zelenavom plášti priviedol do izby vysokú, chudú
         postavu s pinklíkom v ruke.
    </p>
    <p>
     „Vyspi sa tu,“ ukazoval príchodziemu na železnú posteľ, pokrytú hnedými dekami. „Koľko
         rokov máš vyslúžených?“
    </p>
    <p>
     „Jedenásť,“ vzdychol si chudorľavý chlap zhlboka, sobliekajúc sa a vyťahujúc z uzlíka
         nočnú košeľu.
    </p>
    <p>
     „Čo tak vzdycháš?“
    </p>
    <p>
     „Ako by nevzdychal?! Mám ženu a troje detí.“
    </p>
    <p>
     „Neboj sa. Sotva tu budeš dlho.“
    </p>
    <p>
     „Myslíš, že skoro zgegnem, čo?!“ z hlasu príchodzieho ozvala sa dusená horkosť.
    </p>
    <p>
     „Tak to nemyslím. Prejde ti to, a pustia ťa domov.“
    </p>
    <p>
     „Veď keby len to; ale keď pľujem krv,“ chudorľavý chlap zakašľal. „Čo bude s nimi, ak
         natiahnem brká?!“
    </p>
    <p>
     „Nerob si starosti. Pretĺkli by sa, keby museli, aj bez teba. Ale čo sa máš hneď
         opúšťať. Oddýchneš si, hneď ti bude lepšie. Doktori ťa pošlú do dákeho dobrého sanatória. —
         Odkedy ti je zle na hlavu?“
    </p>
    <p>
     „Ale iba od pár týždňov.“
    </p>
    <p>
     „No, vidíš. To prejde.“
    </p>
    <p>
     „Pochybujem.“
    </p>
    <p>
     „Prečo?“
    </p>
    <p>
     „To sa mi iste dávajú tie tuberkule na modzog.“
    </p>
    <p>
     „Alebo si len namýšľaš.“ — — — „Ulož sa. Uvidíme, čo povedia zajtra doktori.“
    </p>
    <p>
     „Len aby človeka nevyšmarili zo služby!“
    </p>
    <p>
     „Ty si strachopúd! To sa môže stať z nás každému. Dosť času na to myslieť, až keď sa
         stane.“
    </p>
    <p>
     — — —
    </p>
    <p>
     Miloslav Rojko sa zamyslel nad tým, čo počul.
    </p>
    <p>
     Kto sú tí dvaja? Ľudia či diabli? Zatratenci nútení i po smrti myslieť na svoje ľudské
         strasti? Blázni, ktorí myslia na lekára tu, v podsvetí?
    </p>
    <p>
     A či by snáď — — —?!
    </p>
    <p>
     — — —
    </p>
    <p>
     Doviedli mladého brüneta v športovných šatoch, v krátkych nohaviciach. Vykázali mu
         posteľ v kúte pri obloku. Nový príchodzí sa sobliekol a sadol si na posteľ, vietiac
         ustrašene okolo seba.
    </p>
    <p>
     Prišly k nemu dve postavy v bielych plášťoch. Zavalitý lekár zdravých líc a vysoká bľadá
         lekárka v okuliaroch.
    </p>
    <p>
     „Aké máte školy?“ začali sa spytovať.
    </p>
    <p>
     „Obchodnú akademiu.“
    </p>
    <p>
     „Zamestnanie?“
    </p>
    <p>
     „Bankový úradník.“
    </p>
    <p>
     „Čo ste čítavali?“
    </p>
    <p>
     „Najviac filozofické veci.“
    </p>
    <p>
     „Divné, pri vašom obore…“
    </p>
    <p>
     „Hľa!“ obrátil sa lekár ku kolegyni. „To je u pacientov tohoto druhu príznačné.“
    </p>
    <p>
     „Čo takého ste čítali?“
    </p>
    <p>
     „Spinozu, Descartesa, Schopenhauera, Nietzscheho. Aj sociologické veci, Wernera
         Sombarta, Lenina.“
    </p>
    <p>
     „A Nový zákon, čo?“
    </p>
    <p>
     „Ten tiež.“
    </p>
    <p>
     „V Lenina veríte?“
    </p>
    <p>
     Mladý človek chvíľočku zaváhal. Potom zažmurkal očima a zašeptal presvedčive:
    </p>
    <p>
     „Verím.“
    </p>
    <p>
     Na tvári lekára a jeho kolegyne objavil sa veselý úsmev.
    </p>
    <p>
     „Tak do videnia! Zajtra sa ešte poshovárame,“ — podával lekár ruku čitateľovi filozofov.
         Odchádzajúc dvermi podotkol ku svojej sprievodkyni:
    </p>
    <p>
     „Moc počítal, málo strávil.“
    </p>
    <p>
     — — —
    </p>
    <p>
     Bola by to tedy predsa pravda, čo kdesi čítal?! — počal hĺbať veľmysliteľ. — Zatratenci
         trápia sa i naďalej, i v prepasti pekla svojimi malichernými ľudskými starosťami?
    </p>
    <p>
     Alebo sú tí dvaja v bielych plášťoch — diabli, vyzvedávajúci sa od nešťastníka jeho
         slabiny a viny, uškŕňajúci sa, jako ho podviedli svojím falošným hávom?
    </p>
    <p>
     A či je vôbec nie v pekle, ale iba — v očistci, kde po hodinách múk a súženia nasledujú
         prestávky ochablosti, pokoja?!
    </p>
    <p>
     A či mení štácie a javištia posmrtných hrôz?!
    </p>
    <p>
     Alebo sa to vracia iba na poldni, hodiny do hlbín, vracia iba v mysli, súc pritom sám na
         ceste k novým, radostnejším formám života, omladlý, titánsky silný, vznášajúci sa k
         ligotným hviezdam?!
    </p>
    <p>
     Zažmúri tedy oči. Usne. A fantasticky príšerné obrazy zapadnú v hlbiny minulosti,
         zaviaté hmlami zabudnutia.
    </p>
    <p>
     — — —
    </p>
    <p>
     Rozovierajúce sa oči zpytateľa záhrobnej ríše utkvely na zlatých lúčoch slnečných
         valiacich sa dnu otvoreným oknom a odrážajúcich sa od sklených dverí, lesklých stien i
         jasnohneej podlahy.
    </p>
    <p>
     Miloslav Rojko sa nadvihol s postele, zahľadiac sa na jasnú belasú oblohu. Hlboký
         rozľahlý park zelenal sa tak zvláštne svieže, stromy čnely k výšinám obalené mladým lístim,
         v diaľke mihal sa spenený vodotrysk a v popredí hlbokého dna objavilo sa veľké hnedé kolo.
    </p>
    <p>
     Ozval sa štebot, džavot, pískot, trilkovanie vtáctva.
    </p>
    <p>
     Kozmický pútnik sa zarazil. Čo zelená sa to, jása, spieva pod ním v hlbinách?!
    </p>
    <p>
     Ach, ty si to, blaživá, čarovné krásna zahrado Eden! Prvé dni zázračného diela stvorenia
         uplynuly.
    </p>
    <p>
     Ráj v plnej svojej kráse čaká zas na svojho Adama. Tam niekde v hmlistej diaľke,
         schovaná za hustou clonou révovou precíta k sladkobôľnym túžbam, haliac si obnažené telo
         aspoň trochu bujnými prúdmi nesputnaných dosiaľ vlasov, plachá, nerozhodná Eva.
    </p>
    <p>
     Miloslave Rojko, ach, aký to velebný pocit, ak ti je súdené byť nastávajúcim Adamom!
    </p>
    <p>
     Bum! Niečo zachlopilo sa s rachotom.
    </p>
    <p>
     Nastávajúci Adam klesol poľakaný na lože.
    </p>
    <p>
     Muž v zelenavom plášti otváral velikú žltú truhlu pri obloku a vyňal z nej belasý plášť,
         rozťahujúc ho a strkajúc hlavu do obloka.
    </p>
    <p>
     Zrazu zachlopil truhlu, vyňal z plechovej tabatierky cigarety, zapálil si a počal púšťať
         pomaly, labužnícky biele obláčky dymu. Na cvikri zakväčenom na nose ligotala sa mu zlátená
         obruba.
    </p>
    <p>
     Prišiel dlhý brünet peknej ružovej tvári, odený v modrý plášť. Pristúpil k mužovi s
         pozláteným cvikrom s kamarátskou dôvernosťou a počal mu niečo vykladať, živo pri tom
         gestikulujúc. Oba dávali úzkostlive pozor, aby mali tváre obrátené stále k oknu. —
    </p>
    <p>
     Vyťahovali si z vesty hodinky, obzerali si prstene na rukách, cerili zuby, usmievali sa,
         natriasali hrivami, nadvihujúc široké rukávy do malebných záhybov a púšťajúc dymové
         obláčky.
    </p>
    <p>
     A prichodily a odchádzaly postavy nové. Jedna s veliteľským postojom a tmavomodrou
         čiapkou na hlave, druhá so zlatými kučerami umelca. Utvorili malebnú skupinu, otvárajúc a
         privierajúc dvere, ktorými vnikaly efektné svetelné prúdy, odrážajúce sa o obločné tabule,
         barevné obrázky na stenách a biely lesklý strop.
    </p>
    <p>
     Čo to dnes hrajú v izbe tak podivne všetky barvy, čo tak efektne žiari slnečné svetlo a
         tvoria tak malebné skupiny tieto bludné postavy, známe človeku až do omrzenia?!
    </p>
    <p>
     Pripravujú sa k neznámej orientálnej bohoslužbe?! Chystajú sa to vzývať Slnce, či nejaké
         čudné božstvo sídliace snáď v dyme kúzelných cigariet?!
    </p>
    <p>
     Ba nie, nemýl sa, prenikavý mysliteľu, Miloslave Rojko! Nehľadaj v tých skupinách a
         pohyboch nič tajomného. Čo tie barevné rúcha a svetelné efekty?!
    </p>
    <p>
     Nevidíš, že tvoja ponurá spálňa zmenila sa v improvizovaný pestrobarevný filmový
         atelier, dýšúci jarom a jasom?!
    </p>
    <p>
     Áno, natáča sa film.
    </p>
    <p>
     — — —
    </p>
    <p>
     Do izby pribehli dva statní, nezvykle pestre oblečení chlapi, akiste kinoherci, nesúci
         preložené cez ruku barevné kostýmy. Zamierili k Rojkovmu ložu.
    </p>
    <p>
     „Oblečte sa!“ ozval sa jeden z nich, zpola veliteľsky, zpola jakoby na povzbudzenie,
         podávajúc mu šaty.
    </p>
    <p>
     Miloslav počal naťahovať na seba hnedé široké nohavice. Prepásal ich remeňom, čo ležal
         na vysokej truhle. Navliekol zelenavý kabát, a kinoherci kládli mu už na plecia ľahučký
         belasý plášť.
    </p>
    <p>
     Vidno, že pôjdu natáčať film inam, do nejakého väčšieho sálu, kde vytvoria väčšie scény
         v hromadných skupinách. Akú bude mať ozaj úlohu? Azda len nie dačo podradného? — počal sa
         obávať.
    </p>
    <p>
     „A čo sa bude vlastne natáčať?“ spýtal sa filmového personálu, čo mu pomáhal v
         obliekaní.
    </p>
    <p>
     Čiernovlasý, vyholený chlap s vypuklou bradou odvrkol nevrle:
    </p>
    <p>
     „Netrepte! — Radšej sa ponáhľajte!“
    </p>
    <p>
     Iste ho chcú prekvapiť — utešoval sa. — Len aby v tom nebol zas nový germánsky úskok!
    </p>
    <p>
     Natiahli mu na nohy tvrdé pantofle, na hlavu vrazili mu okrúhlu čiapku. Vyšli s ním na
         chodbu, sprevádzajúc ho s oboch strán.
    </p>
    <p>
     „Hýbajte sa!“ durili ho, obzerajúceho sa na všetky strany.
    </p>
    <p>
     Uháňal s nimi skoro rád. Len bežať, bežať ďaleko, ďaleko!
    </p>
    <p>
     Lebo veď to, čo videl na začiatku nového výletu, ho veľmi zronilo.
    </p>
    <p>
     Stretali samých nedúživcov, krútiacich divoko očima, tváre ponorené do seba alebo
         zversky surové, zamračené, stuhlé v odporné grimasy. Záhadnepríšerné postavy plnily tmavú
         chodbu, ožiarenú radostnými slnečnými lúčami iba z jednoho konca.
    </p>
    <p>
     „Kde sme to?!“ zaupel zronený. „V krčskom sanatoriume doktora Šimsu? A či medzi
         pokúsanými od besných psov?!“ vykoktal zmätene, mysliac s hrúzou na osud, ktorý mohol
         zastihnúť jeho a ostatné obete zpupných germánskych výbojníkov.
    </p>
    <p>
     „Sme, kde sme,“ odpovedal jeden zo sprievodcov lakonicky.
    </p>
    <p>
     Čo sa to s ním deje?! — trápné záhady vírily slávnemu kinohercovi hlavou. Áno, prepadol
         sa do pivnice či kanálu, kde vybuchol benzín, zapálený stroskotanou nemeckou vzducholoďou
         či nemeckými mineurmi vovŕtavšími sa tajne pod Prahu. A on, slávny sekulárny filozof upadol
         ranený exploziou do — pazúrov Nemcom.
    </p>
    <p>
     Hrúza! — pod veľmysliteľom podlamovaly sa kolená — teutonské bestie zneužívajú ho —
         patrne už celé týždne — k veľkolepým filmovým produkciam!
    </p>
    <p>
     Zarábajú na ňom miliony, na ňom, ranenom, obeti svojich imperialistických podkopov!
    </p>
    <p>
     Bežali dolu schodmi do úžasných hlbín, medzi ošarpané šedé múry, kde černelo sa trochu
         holej prsti a trčal z nej rad okýptených gaštanov. Po čiernej prsti hemžily sa jako
         obrovské mravce shrbené zasmušilé, tupozraké postavy v hrubých šedých a hnedých háboch.
    </p>
    <p>
     Vazňovia, trestanci?!
    </p>
    <p>
     Pozrel na seba, na svoj podivný kostým.
    </p>
    <p>
     Beda, úbožiaku! Nie si trestancom ty sám?! — počalo sa mu zotmievať v očiach hrúzou. —
         Neusmrtil si ty v zúfalých bojoch celé tucty sverepých Teutonov?! A konečne premožený
         upadol si v ich moc a vädneš, biedny rab, v plesnivej vlhkej temnici!
    </p>
    <p>
     Slnce ožiarilo bezútešnú hlbinu so smetiskom ľudských vydedencov.
    </p>
    <p>
     Zjarmený slovanský heros kráčal pomedzi okýptené pne popri vyhaslých ľudských tvárach v
         ústrety svojmu osudu.
    </p>
    <p>
     Zrazu zažiarily mu oči radostným ohňom.
    </p>
    <p>
     Zem počala sa hýbať a krútiť čo raz rýchlejšie okolo nejakého blízkeho strediska.
    </p>
    <p>
     Germánski pochopovia vzdiaľovali sa unášaní preč tajomnou silou.
    </p>
    <p>
     Miloslav Rojko zahľadel sa na zázračné dielo s úľubou. Čo, veliký kúzelníku, či žije
         ešte tvoja čaromoc?!
    </p>
    <p>
     Zachytil sa blízkeho pňa. A rozhliadnuc sa okolo seba, zamieril k blízkej lavici a
         spustil sa na ňu. A hľadal stredobod, z ktorého vychádza oná tajomná sila!
    </p>
    <p>
     Lebo veď mu bolo jasné, že sú tu sily vlastne dve: on, veliký čarodej, hýbe zemou a
         otáča ju zázračnou silou svojej vôle. A druhá sila diriguje bezmocné figúrky behajúce sem i
         tam po slncom ožiarenej kyprej šachovnici či lútkovom javišti.
    </p>
    <p>
     Čarodej točiaci zem je tu! — nadmula sa mu hruď sebavedomím. — Kde je však režisér
         velefilmu?!
    </p>
    <p>
     Počal ho hľadať očima. Sledoval každú tú zsínalú i zhnedlú, rovnú i nahrbenú postavu,
         celé tie roje nalomených i bystrejších chodcov, sledoval ich pátrave, očima detektíva.
    </p>
    <p>
     Čo to?! Skvelý kinoherec zazrel muža, ktorý stál v otáčajúcich sa kruhoch, pevne a iste,
         jako fixný bod, podľa ktorého sa merajú mapy, určuje poloha okolia, jako zelenavobelasá
         polárna hviezda na ožiarenom nočnom firmamente.
    </p>
    <p>
     Muž sedel na lavici za dreveným stolom medzi skupinou gaštanov. Bol malý, oblečený v
         čiernom, naklonený do predku. Tváril sa jakoby nevidel nič, čo sa okolo neho deje. Iba keď
         sa naň čarodej zadíval, všimol si, že vše šibne okom zpoza knihy, do ktorej zdal sa byť
         celý pohrúžený.
    </p>
    <p>
     Okrem neho sedely na lavici a okolo stola bezvýznamné šedé a hnedé postavy, fascinované
         zrejme blízkosťou epochálneho kinorežiséra.
    </p>
    <p>
     Kúzelník Rojko pocítil túžbu podívať sa záhadnému mužovi tvárou v tvár.
    </p>
    <p>
     Zamieril k jeho gaštanom pomalým rozhodným krokom, avšak plný rozrušenia.
    </p>
    <p>
     Cítil, že ide sa stretnúť s partnerom skoro rovnocenným. Alebo s titánom, ktorý ovláda i
         jeho, s černokňažníkom, jehož vôľa riadila po celé dni a noci i jeho kinoherecké pohyby?!
    </p>
    <p>
     Kráčal skoro váhavé, pociťujúc vše tajomnú bázeň, vše zas blaživú, ach, tak povznášajúcu
         prevahu!
    </p>
    <p>
     Mocný hýbateľ dejov, vysielajúci okolo seba na všetky strany neviditeľné papršleky
         svojho tajomného vlivu, obrátený bol k Miloslavovi chrbtom, zarývajúc sa do svojej čierne
         viazanej knihy jak o červ, chcejúci sa zavŕtať chytro do mokrej prsti, aby ho niečo
         nezbadalo a nevrhlo sa naň, alebo čírou náhodou nezašliaplo.
    </p>
    <p>
     Bojí sa ma! — zajásal čarodej Rojko. — Dúfa, že ma okabáti svojou nenápadnosťou a
         nehybnosťou, že zostane nespozorovaný. Ale, sklameš sa, chlape.
    </p>
    <p>
     Prikročil mu až za chrbát, uprel zrak na jeho páter, aby si ho čo najviac podmanil, a
         oslovil ho neočakávane:
    </p>
    <p>
     „S kým mám česť?“
    </p>
    <p>
     Mladý muž v čiernom žakete vyskočil. Nohy obuté do huňatých papučí nútily sa do postoja.
    </p>
    <p>
     „Som Ladislav Pěnkava“ predstavoval sa skoro rozpačite, hľadiac tázave na rušiteľa
         svojho kľudu.
    </p>
    <p>
     Čarodej fľochnul do knihy, ktorú svieral jeho proťajšok, roztvorenú kŕčovite prstami.
         Červené okraje knihy a pravidelné čierné rady písmen oživly, roztančily sa, prezrádzajúc
         kŕčovitými pohybmi kúzelnú silu v nich utajenú.
    </p>
    <p>
     Veleskúmateľovi bolo všetko jasné. Záhadný kinorežisér ovláda svoje okolie zo svojej
         knihy. Čítajúc dej filmu, utajený v zázračných literných produktoch čierneho umenia,
         vyvoláva v diaľkach filmové predstavenia, riadi hry kinohercov, ktoré sa natáčajú v tom
         okamžíku dľa záchvevov jeho suverénnej vôle v jedinečne skvelých filmových atelieroch.
    </p>
    <p>
     Uprel pátravé oči s pocitom rozhodnej prevahy na kúzelného hýbateľa dejov, až ztemnelo
         hlboké dno priepasti, na ktorom stáli.
    </p>
    <p>
     „Vy to dirigujete, režírujete, čo?!“ odhalil utajenca tvárou v tvár pološeptom.
    </p>
    <p>
     Kinorežisér Pěnkava sa zadíval prekvapený, zmätený. „Ja — ja“ zakoktal rozpačite. Oči sa
         mu však stretly so suverénne posmešným pohľadom velekúzelníka, cediaceho tlumeným hlasom
         cez zuby:
    </p>
    <p>
     „Azda len nechceš tajiť?! Viem dobre, kto si, čo si. Znám ťa.“
    </p>
    <p>
     A otočiac sa vracal sa nazad k múru.
    </p>
    <p>
     Schlíply kinorežisér sa utiahol za stôl, skloniac hlavu do tajomnej knihy.
    </p>
    <p>
     Rozpálená slncová guľa vykukla zpoza mračien a zaliala prúdom svojich lúčov gaštanv
         posiatu hlbinu.
    </p>
    <p>
     Pásy hnedej prsti vrúbené okýptenými stromy počaly sa i so zakliatymi ľudskými mravci čo
         raz rýchlejšie otáčať okolo stolu záhadného muža v čiernom žakete! K zakliatym ľudským
         mravcom pribudly nové roje druhov, vychŕlené čajsi zo zeme. Vtom zatmel sa hlbočizný dvor
         znovu.
    </p>
    <p>
     Zez sa zatriasla. Príšerná priepasť s gaštanmi zmizla jako zázrakom. Veľmysliteľ našiel
         sa zase v tygrích germánskych spároch, ktoré ho unášaly v diaľ a uzavrely do posteľnej
         klietky.
    </p>
    <p>
     — — —
    </p>
    <p>
     Noc byla búrlivá, hlučná. Hrmelo, blýskalo sa, zem sa triasla, ba chvíľami otvárala a
         vyliezaly z nej divoké príšery. I tajomný kinorežisér dobíjal sa k nemu znovu a znovu,
         zakaždým v podobe inej strašnej obludy, púšťajúc naň des a hrúzu, chcejúc ho premôcť aspoň
         s pomocou pekelných potvor, keďže mu vo dne podľahol sám.
    </p>
    <p>
     A zdrevenelého hrôzou, zomdleného od stáleho vzrušenia, ovanutého jedovatým dychom
         príšier podsvetia, ponorili Miloslava Rojku ráno zákerní Teutoni do sírnatej smolnatej
         käde, trúfajúc si ho konečne usmrtiť a či aspoň znovu prehnať mukami smrti.
    </p>
    <p>
     — — —
    </p>
    <p>
     Našiel sa v mrákotách na bielej posteli, vychladlý, nehybný.
    </p>
    <p>
     Až potom ho počali, nevedno, kým inštinktom hnaní, trieť bielymi plachtami. A naraz
         otvorily sa na súsednej sieni vysoké dvere, železnú posteľ s umdlievajúcim herosom popadly
         za nohy oceľové ramená a preniesly ju ľahko jako pierko do vedľajších priestorov.
    </p>
    <p>
     Neviditeľné ruky šteklily mu nos záhadnými výparmi. V jednom okamžíku ležal ešte
         natiahnutý na bielom loži. V tom však čosi húklo, zafučalo.
    </p>
    <p>
     Miloslav Rojko zmenil sa razom v drobučkú perlu potopenú do lavóra vody.
    </p>
    <p>
     Ale ani tak nevymizly, ba ani nezakrnely v ňom ľudské hnutia.
    </p>
    <p>
     Nad lavórom objavila sa jako v zrkadle ženina tvár, uplakané nezábudkove modré oči.
         Počaly sa hýbať drahé mu, boľasťou sa chvejúce rty a rinúť z nich slová, čo ho prenikaly do
         hlbín duše.
    </p>
    <p>
     Žena sa mu prihovárala láskave, nežne, dohovárala mu, prečo sa jej neozve, neprihovorí,
         jakoby ju nepoznával, na ňu zabúdal.
    </p>
    <p>
     Tak, ach, tak rád by sa bol ozval, tak zaplašil slovami lásky slzy rinúce mohutným
         prúdom z tých smutných, boľastne vyčítavých očú! Tak rád by bol jej ovinul ramená okolo
         útleho krku, vybozkával tie nežné rúčky!
    </p>
    <p>
     Ale namáhal sa márne. Cítil sa nemou perlou pod vodou. Maličkou, okrúhlou, bez moci a
         bez údov. Len tie boľastné, vyčítavé uplakané oči prenikaly k nemu i cez vodu, otriasaly
         jeho vnútrom, utkvievaly mu v mysli, srdci, nervoch neodolateľne.
    </p>
    <p>
    </p>
   </div>
   <div type="chapter">
    <head>
     XV.
    </head>
    <p>
    </p>
    <p>
    </p>
    <p>
     Po nekonečne dlhých búrlivých nociach, trhaných polosnech, zatmení, zemetrasení a
         zúfalých bojoch zasvitol konečne tichý biely deň.
    </p>
    <p>
     Miloslav Rojko kráčal, sprevádzaný uniformovaným strážcom, do kúpeľa. Naraz začul na
         dlhej, polotemnej chodbe — skoro tomu nechcel ani veriť — slovanské zvuky.
    </p>
    <p>
     „Čo sa to deje?!“ počala ho zase mocnej vzrušovať pálčivá otázka. „Sme tu, och! Slovania
         otrokmi, biednymi rabmi v Nemcov ohromnom svetokanále?!“
    </p>
    <p>
     — — —
    </p>
    <p>
     Vošli do kúpelne, kráčajúc po doskách ponad zaliatu kamennú podlahu. Do predsiene valily
         sa husté biele pary.
    </p>
    <p>
     Rojku prešiel po tele mráz rozpomienky na des a hrúzy prežité vo vrelej láve kädi, na
         dne príšernej mučiarne.
    </p>
    <p>
     V oblakoch hustej pary rozoznal velikého hnedoodeného chlapa mohutných ramien.
    </p>
    <p>
     Uniformovaný sprievodca sa vzdialil.
    </p>
    <p>
     „No, tak!“ zamrmlal obor v kúpelni a ukázal príchodziemu na vaňu.
    </p>
    <p>
     Mučenník, smierený so svojím osudom, spustil s pliec bielu plachtu, čo ho halila, a
         zažmúriac oči prekračoval odhodlane okraj katanskej nádoby.
    </p>
    <p>
     Sklamal sa príjemne. Sedel v teplej vode jasnej ako kryštál a s rozkošou naťahoval v
         milom mu živle kŕčovite zdrevenelé údy.
    </p>
    <p>
     Velikán sa dobrácky usmieval.
    </p>
    <p>
     „Je dobrá, kamarát?!“ spytoval sa s účasťou.
    </p>
    <p>
     Prekvapený filozof zabudol odpovedať. Iba čo sa zahľadel začudovaný na tvora ozvavšieho
         sa jeho rodnými zvuky.
    </p>
    <p>
     „Ty si nie Nemec?!“ vykĺzla mu so rtov otázka prezradzujúca radosť a údiv.
    </p>
    <p>
     Velikán zavrtel rázne osmahlou hlavou, len sa tak zatriasla jej hustá hnedá hriva.
    </p>
    <p>
     „Kto si teda?“
    </p>
    <p>
     „Československý sibírsky legionár, Tatranský pluk, piata rota,“ vyrazil obor zo seba s
         námahou a v očiach zablysol mu reflex jakejsi dávno prežitej hrúzy a bojovného odhodlania.
         Ale vtom chytil sa za hlavu, svraštiac veliké obrvy divokým bôľom.
    </p>
    <p>
     „Bolí, bolí, kamarát!“ zaupel. Ale záchvat bôľu sa hneď ztratil. Osmahlá mužná tvár
         zavalitého velikána dostala jakýsi zversky tupý výraz.
    </p>
    <p>
     Pohľad veľmysliteľa padol na okno.
    </p>
    <p>
     Hah! Príjemným teplom šteklené scvrklé telo škublo sebou od vzrušenia. Premožený,
         zmučený slovanský heros zachvel sa hrúzou a bôľom.
    </p>
    <p>
     Lebo veď oblokom zazrel žalostné zrúcaniny hrdých zámkov svojich smelých snov.
    </p>
    <p>
     Zavlhlým oknom valily sa pary. Iba zavše mihly sa mu cez ne dlhé rady mohutných
         telegrafných a telefónnych drôtov i ozrutných týčí, spojujúcich zakliaty podzemný hrad s
         povrchom zeme, ošarpaný jakoby fabrický komín a biedné hromady rozbitých tehál a kamenia.
    </p>
    <p>
     Ďaleko na obzore rysovala sa na belasom kopci skupina stromov a zrúcanísk. Ale medzi ňou
         a žalostným rumoviskom pred oknom jakoby zívala závratne hlboká priepasť.
    </p>
    <p>
     V ranenej duši Miloslava Rojku niečo príšerne zarachotilo. Niečo sa zrútilo s ohromným
         hukotom, praskla čarokrásne znejúca struna. A uboleným srdcom zahučala beznádejou mraziaca,
         zúfalotrúchlivá pohrabná pieseň.
    </p>
    <p>
     Koniec! Všetko prehrané! Čarovná vidina o slávnom spojení troch slovanských ríší srazená
         do prachu. V centrálnom slovanskom horstve, v Tatrách vládne zpupný Germán a panuje
         suverénne nad tisícami úbohých slovanských rabov!
    </p>
    <p>
     Vovŕtal sa do srdca Slovanstva tajne, zákerným podkopom. Vyhodil do povetria razom
         odveké slovanské hradby a pobil, zmrzačil, ohlušil, plynami omámil ich hrdinských obrancov.
    </p>
    <p>
     A univerzálny filozof Miloslav Rojko, nímžto vyvrcholil, k zázračnému sekulárnemu
         rozmachu sa rozvlnil Slovanstva genius, upí, ach, v biednom zajatí odvekých vrahov svojho
         rodu!
    </p>
    <p>
     Klesal do vany ochablý, zmalátnelý. Ach, vyrúť sa, vyvieraj z útrob zeme smrtiaca vrelá
         lávo, prines zúfalstvom blčiacej hlave závrat zabudnutia!
    </p>
    <p>
     — — —
    </p>
    <p>
     „Zaveď ho do osmičky!“ kričal chodbou energický kŕmený chlap na strážcu, vedúceho Rojku
         preč z kúpelne.
    </p>
    <p>
     Zastali na chodbe pred lesklými bielymi dverami.
    </p>
    <p>
     „Aby ste sa tam poriadne držali! Aby nebola na vás ponosa!“ domlúval sprievodca jakosi
         dobromyseľne.
    </p>
    <p>
     Miloslav Rojko rezignovane zaklepal.
    </p>
    <p>
     Dvere sa otvorily. Prekvapenému zraku slovanského stroskotanca objavila sa jakási vábna
         pestrá oáza.
    </p>
    <p>
     Ovialo ho kúzlo vľúdneho ľudského príbytku. Hrejivá životná slasť po úžasnom kolotoči
         múk a hrúzy.
    </p>
    <p>
     Zazrel pekný interieur veselých teplých bariev: jakési skoro luxusné sídlo tureckého
         bašu. Po posteliach biele a vyšívané pestrobarevné vankúše, po stenách historické a
         fantastické akvarely, v oknách akési cudzokrajné kvety.
    </p>
    <p>
     Baša sám stál u okna. Bol mohutný, bruchatý, v lilavohnedom župane, na nohách červenými
         mašličkami zdobené vyšívané pantofle, na hlave červený fez s dlhou kyckou. Zrazu sa otočil
         k príchodzím; pekná mladá tvár sa hnevom zamračila.
    </p>
    <p>
     „Koho nám to sem zas vlečiete?!“ ozvala sa zo zpupných rtov bašových náruživá výčitka.
         „Či nemáme celú noc spať pre ten jeho rev?!“
    </p>
    <p>
     V tej chvíli zazeralo na sklamaného blúznivca šestoro párov nevľúdnych, podráždených
         očí, jako by mu chcely povedať:
    </p>
    <p>
     „Čo tu hľadáš?! Čo rušíš mier, harmoniu nášho života?!“
    </p>
    <p>
     „Nebojte sa! Nezje vás. A keby to s ním nešlo, nevídané, dá sa inam,“ hľadel sprievodca
         prekonať všeobecný odpor prejavivší sa proti votrelcovi.
    </p>
    <p>
     „Tu budete!“ ukázal Rojkovi na posteľ trčiacu do kúta skoro po samú širokú hnedú skriňu.
         „Ľahnite si; aspoň vám dajú pokoj. Vaše krámy vám hneď doniesem,“ poberal sa preč z izby.
    </p>
    <p>
     Turecký baša si rozhrnul župan. Objavila sa pod ním pletená vlnená zelená vesta.
    </p>
    <p>
     „To som ešte potreboval, vreštúňa, čo huláka jako ožralý! Beztak by som najradšej celý
         svet rozmlátil. Ja za seba nestojím, ak tej potvore raz ublížim. Načo ju sem strkajú?!“
         odľahčoval si veliteľ kabíny, zakiaľ sa ustrašený Rojko chúlil pod pestrobarevné deky
         svojho nového loža, aby nevidel rozhnevané tváre a nikoho svojím pohľadom nevyprovokoval.
    </p>
    <p>
     Ale i tak zbadal, ako si zasadli okolo stola a počali dusiť karty, pokurujúc si —
         poznával to po vôni dymu — voňavé turecké cigarety.
    </p>
    <p>
     Vše buchol niektorý z hráčov na stôl, zlostne vykríkol. Ba naraz vyskočil ktosi od stola
         a zavrešťal rozhorčene:
    </p>
    <p>
     „Ja sa nehrám!“
    </p>
    <p>
     Nastala zvada, kričalo sa, lietaly nadávky, výhražky, až povstávali od stola i ostatní.
         Hra prestala.
    </p>
    <p>
     Baša sa rozbehol po tereme tanečným krokom a dupol pár razy, že sa zachvela podlaha.
         Potom si odfúkol, vydýchol zhlboka, zatrilkoval a spustil veselo, hlbokým teplým barytonom:
    </p>
    <p>
    </p>
    <p>
    </p>
    <l>
     „Tam na vršku,
    </l>
    <l>
     tam na tom vršíčku stojí pěkné
    </l>
    <l>
     stromořadí.“
    </l>
    <l>
    </l>
    <p>
    </p>
    <p>
    </p>
    <p>
     A ostatných pätoro hrdiel vpadlo do toho s nezbednou, divokou chuťou:
    </p>
    <p>
    </p>
    <p>
    </p>
    <l>
     „měla já jsem hocha ráda, ale
    </l>
    <l>
     on mi za jinou chodí.“ —
    </l>
    <l>
    </l>
    <p>
    </p>
    <p>
    </p>
    <p>
     Baša a jeho druhovia veselo vyspevujúc počali behať vzrušeným tempom okolo stola. Vše
         dupol niektorý nohou, iný poskočil do taktu či divoko zavýskol.
    </p>
    <p>
     Pán domu potkol sa iste o stoličku, lebo vztekle zahromoval a kopal do nej, že sa
         prevrhla na zem s treskotom.
    </p>
    <p>
     Ale to mu spevavú náladu nepokazilo. O chvíľku dunela už izbou druhá sloka:
    </p>
    <p>
    </p>
    <p>
    </p>
    <l>
     „Vy, panenky,
    </l>
    <l>
     která jste jako já, nemilujte
    </l>
    <l>
     doopravdy;
    </l>
    <l>
     pomilujte, vyzkoumejte, ale
    </l>
    <l>
     lásku jim neslibujte!“
    </l>
    <l>
    </l>
    <p>
    </p>
    <p>
    </p>
    <p>
     „Potichu! Veď sa nám všetky izby dokola plašia,“ ozvalo sa prísné napomenutie.
    </p>
    <p>
     Rojko sa obrátil na druhý bok, do izby.
    </p>
    <p>
     Z dverí trčala šticatá černovlasá hlava. Hneď však i zmizla.
    </p>
    <p>
     — — —
    </p>
    <p>
     Prečo má tento turecký baša tuná najlepšie oddelenie? Prečo má najkrajšie vankúše,
         obrazy; prečo si tu môže žiť ako vták, kým ostatných väznia?! — počal hĺbať neúnavný duch
         filozofov.
    </p>
    <p>
     Či snáď preto, že je Turek Nemcov spojenec?!
    </p>
    <p>
     — — —
    </p>
    <p>
     Jakési dve služobné postavy zvírily v izbe prach, zametajúc slabo pokropenú podlahu
         metlou a malým portvišom.
    </p>
    <p>
     Filozof zahľadel sa im do tupých bezvýrazných tvárí s očami jakoby sklenými. V mysli
         vyvstaly mu tucty obličajov videných v zakliatom zámku, strnulé výrazy očí ľudských
         mravencov na dne priepasti i ruského legionára tmolivšieho sa okolo neho v kúpelni.
    </p>
    <p>
     Samé šedé nehybné oči hľadiace pred seba a skoro nikdy nestretnuvšie sa s jeho pohľadom.
         Postavy tmoliace sa chodbami a po izbách úzkostlive pomaly, pozorne, alebo potácajúce sa
         neiste, obracajúce sa často chrbtom k obloku, jakoby nestály o svetlo.
    </p>
    <p>
     Nekonečný rad párov očí a ani jedny nereagujú na zimnične chvejúce sa zreteľnice
         filozofa, vzrušeného každú chvíľu záplavou nových predstáv a dojmov.
    </p>
    <p>
     Nad jeho posteľ nahla sa veľká postava v bielom plášti, s lesklými okuliarmi na
         zahmlených načervenalých očiach.
    </p>
    <p>
     „Ako sa máme?“ obrátila sa k Rojkovi s otázkou.
    </p>
    <p>
     „Zle,“ zamrmlal opýtaný.
    </p>
    <p>
     „Prečo?“
    </p>
    <p>
     Filozofa zarazila na okamžík otázka. Vzhliadol na tazateľa.
    </p>
    <p>
     Veľký telnatý chlap v bielom plášti nakláňal sa nad jeho posteľ.
    </p>
    <p>
     Oči plávaly mu v hmle, z ktorej leskly sa iba zavlhlé veľké sklá okuliarov.
    </p>
    <p>
     Hah! — užaslý filozof by bol skoro hlasite vykríkol od prekvapenia a hrúzy.
    </p>
    <p>
     Teda predsa?! Väznia ho celé týždne medzi — nevidomými.
    </p>
    <p>
     „No, prečo?“ opakoval bucľatý veľký chlap svoju dotieravú otázku.
    </p>
    <p>
     Prometheovi prikovanému ku skale zachcelo sa vyliať si konečne na niekom svoj bezmocný
         vztek. Hej, raniť treba tú dotieravú mátohu nad sebou!
    </p>
    <p>
     „Čo ma strkáte ustavične medzi pokúsaných besnými psy a medzi slepcov?!“ vychŕlil zo
         seba konečne bodavú výčitku a uprel oči pátrave na tvár svojho nevítaného hosťa, aby ssal
         slasť pomsty z vedomia, že ťal do živého.
    </p>
    <p>
     Lebo veď nemal pochybnosti o tom, že pred ním stojí slepých predstavený.
    </p>
    <p>
     Bucľatý okuliarnik v bielom plášti sa z chuti rozosmial. Až keď sa utíšil, spustil na
         filozofa, zmäteného divným účinkom svojich bodavých slov:
    </p>
    <p>
     „Čo myslíte, môj milý, kde ste to vlastne?!“
    </p>
    <p>
     „Medzi slepci či na očnej klinike,“ odpovedal Rojko znalecky.
    </p>
    <p>
     „Chachacha!“ vyprskol muž s okuliarmi znovu v smiech.
    </p>
    <p>
     „Nemýlte sa, môj milý;“ dodal o chvíľku, akoby sa bol vzmužil po krátkom zaváhaní, „ste
         predsa v blázinci.“
    </p>
    <p>
     Miloslav Rojko sa stočil kŕčovitou boľasťou do klbka jako ranený červ, zarývajúc sa v
         nasledujúcom okamžíku pod pokrývky do postele. V očiach sa mu zatmelo, v ušiach mu zhučalo,
         zem počala sa pod ním chvieť a pod zažmúrenými víčky roztančily sa mu červené bodky, čo
         narástly na veliké kruhy a počaly sa vírivou rýchlosťou meniť v krvavočervené, čierné, šedé
         a elektrické pásy. Svet zatočil sa s ním, steny sa otriasaly, poschodie počalo sa rúcať za
         poschodím s úžasným rachotom do bezodnej jamy.
    </p>
    <p>
     Univerzálny filozofe, Miloslave Rojko, kam že si to zapadol?! Sekulárny genie, čo za
         kataklizma či zločinná sila zapudila ťa v tieto príšerné sídla tupých kreténov, medzi živé
         mŕtvoly s vyhaslým modzgom?!
    </p>
    <p>
     — — —
    </p>
    <p>
     „Horúčka sa zvýšila,“ konštatoval toho večera opatrovník merajúci Rojkovi teplotu. „Ale
         nebojte sa nič! Dostanete na noc 2-3 prachy.“
    </p>
    <p>
     Zronený pacient na ne nemyslel. Dušou jeho, zgniavenou do prachu, tiahly vidiny
         posledných týždňov, nové a nové rozbehy za veľkosťou a slávou, smelé lety, unášajúce ho až
         k hviezdam.
    </p>
    <p>
     A to že bolo všetko preludom?! Z nadoblačných výšiek svojich snov klesal by tak biedne
         do hlbín ohyzdnej skutočnosti?!
    </p>
    <p>
     Ach, zamri srdce a prestaň cítiť, duša, otup, aby si sa nemusela svíjať bôľom, zdeptaná,
         pokorená!
    </p>
    <p>
     — — —
    </p>
    <p>
     Oj, klesol hlboko! Lež i jeho pád musel byť impozantný, gigantický! Veď stál na prahu
         jedinečnej slávy a kariéry, keď klesol do kanálových hlbín za úžasnej búrky jako skvelá
         korisť rozpútaných živlov. Pádom jeho otriasala sa zem a na cestu v hlbiny žiarily mu
         oslepujúce nebeské blesky!
    </p>
    <p>
     — — —
    </p>
    <p>
     Zrútil sa v priepasti, pravda, ale gigantický jeho pád bol jakoby symbolom osudu
         státisícov, ba milionov, rútiacich sa spolu s ním, bezmocne, nezadržiteľne v hrozive
         rozzavenú zemskú tlamu.
    </p>
    <p>
     Je v miestach, kde trôni temnosť mysli a kde zaplašujú v noci s víčiek spáčov sen divoké
         príšery: splodenci chorej fantázie.
    </p>
    <p>
     Lež na šťastie necíti s poblúdenci ani nesdiela ich choré myšlienky, nálady.
    </p>
    <p>
     Dostal sa sem omylom!
    </p>
    <p>
     Zapadol v tieto kúty za osudnej živelnej pohromy, aby ich opustil, keď príde čas, so
         srdcom ľahkým, bez ľútosti a kráčal vesmírom ďalej dľa vlastnej vôle a inštinktov, zabudnúc
         na javište svojho utrpenia.
    </p>
    <p>
     — — —
    </p>
    <p>
     Prebudil sa hodne neskoro. Baša a jeho druhovia dusili karty za stolom, veselo žartujúci
         a púšťajúci do vzduchu belasý dym cigariet.
    </p>
    <p>
     Na stoličke u svojej postele zazrel — ach, ako sa potešil! — hrnček bielej kávy s dvoma
         žemľami.
    </p>
    <p>
     Siahol na hrnček dychtive. Ale ruka odkväcla mu sklamaná.
    </p>
    <p>
     — — —
    </p>
    <p>
     Káva bola chladná.
    </p>
    <p>
     Do izby vkročil opatrovník. Obrátil sa k Rojkovi:
    </p>
    <p>
     „Oblečte sa a poďte! Čakajú na vás doktori.“
    </p>
    <p>
     Pohádzal na seba šaty. Zabehol sa upraviť pred zrkadlo visiace nad ustlanou posteľou.
    </p>
    <p>
     „Podívajmeže sa, jako sa ten dudok z chrasti šľachtí!“ lietaly od stolu poznámky.
    </p>
    <p>
     Poberal sa dvermi a dlhou chodbou za opatrovníkom.
    </p>
    <p>
     Vpadol do izby ožiarenej ranným slnkom.
    </p>
    <p>
     Po izbe stály v skupinách v bielych plášťoch lekári.
    </p>
    <p>
     Zarazil sa na okamžík rozoznávajúc Einsteina, Dostojevského, Nietzscheho, rabbiho Ben
         Akibu a ostatných velikánov svojej predpártýždňovej vzrušenej fantázie.
    </p>
    <p>
     Podíval sa na nich znovu a — zazrel typicky všedné tvory vľúdnych dobráckych tvárí.
    </p>
    <p>
     Ah! — Za vrchstolom sedela predsa trochu impozantnejšia postava: veliký mohutný ramenáč
         energickej mužnej tvári s hustými gaštanovými vlasmi na peknej výraznej hlave, hodnej
         sochárovho dláta.
    </p>
    <p>
     Lekári soznamovali Rojku s mohutným chlapom, lebo sa ešte neznali.
    </p>
    <p>
     „Ostatne ja pána Rojku už poznám. I navštívil som ho so tri razy. Bohužiaľ, on si ma,“
         podotkol profesor s úsmevom „vôbec nevšímal. Nahradíme si to aspoň teraz. Tak, pane Rojko,
         kde sme to vlastne?“
    </p>
    <p>
     „V blázinci,“ odpovedal otázaný bez váhania, apaticky.
    </p>
    <p>
     „Neráčte nazývať blázincom nemocnicu,“ opravoval niekdajší rabbi Ben Akiba so srasteným
         obočím. —
    </p>
    <p>
     Miloslav Rojko usmial sa trpko.
    </p>
    <p>
     „Nemocnica?! Nedbám. Ale meno jej je blázinec.“
    </p>
    <p>
     „Vy ste predsa nie žiaden blázon,“ dohováral profesor. „Mohli by ste nám azda povedať,
         ako ste sa sem dostali?“
    </p>
    <p>
     „Zemetrasením. Prepadol som sa s tisícami iných, keď —“
    </p>
    <p>
     Nedopovedal, pomýlený veselým úsmevom, čo vykúzlil na všetkých tvárach.
    </p>
    <p>
     Mladý vysoký lekár s geniálne klenutým čelom poznamenal taktne:
    </p>
    <p>
     „Predsa žiadneho zemetrasenia nebolo.“
    </p>
    <p>
     „Tak som sa prepadol, keď vybuchol benzin v pivnici pod mojím bytom.“
    </p>
    <p>
     „U vás nič nevybuchlo,“ uisťoval ho mladý človek tekavých očí, vyvolavší v ňom kedysi
         ilúziu Nietzscheho.
    </p>
    <p>
     „Tak zboril sa dom alebo nám udrel do bytu za búrky hrom,“ vyratoval filozof náramne
         duchaprítomne nové a nové možnosti.
    </p>
    <p>
     „Nie, nič sa u vás nestalo,“ skočil do reči profesor. „Nebolo zemetrasenia; ak bol dáky
         otras, bolo to iba vo vašom —“
    </p>
    <p>
     „V mojom modzgu,“ predchytil ho zronený Rojko sám, vyslovujúc temným hlasom svoj neblahý
         ortiel a zakrývajúc si rukama tvár vzblčavšiu prudkým vzrušením.
    </p>
    <p>
     „Netreba sa rozčuľovať,“ položil mu profesor priateľsky ruku na plece. „Taký otras môže
         stihnúť ktoréhokoľvek z nás.“
    </p>
    <p>
     „Znášali ste ho hrdinsky a prekonali,“ ozval sa obstarlý malý holohlaváň s ohromnými
         skly na tvári.
    </p>
    <p>
     „Azda nás zavše navštívite,“ podával mu ruku profesor.
    </p>
    <p>
     Rojko porozumel. Podával po poriadku ruku všetkým ostatným a s ľahkou úklonou opúšťal
         bielučkú jasnú izbu.
    </p>
    <p>
     Nevedel ani, jako sa našiel na svojej posteli. Rozhovor, spev, výkriky a smiech
         kartárov, vrázdenie dvermi, cengot zvonca, trepanie karát o stôl — to všetko splývalo v
         jeho duši v jakúsi tupú, jednotvárnu melodiu, v bzukot, v ktorom zunel sám Čas, drviaci
         nekonečné minúty a hodiny v akomsi ozrutnom mažiari ľudských bied a strastí.
    </p>
    <p>
     Zaryl hlavu do vankúša a pokryviek, privierajúc oči celý zničený, rozboľavený, cítiac
         ošklivosť sám nad sebou a celým životom, ľutujúc skoro, že neprepadol sa naozaj, neklesol v
         bezodné hlbiny alebo nezahynul v zúfalom zápase s ozajstnými Teutonmi či nevypustil dušu vo
         vrelej láve alebo nedodrúzgal sa pádom na hlboké dno, kde tančily pekelné príšery.
    </p>
    <p>
     Bol by skončil aspoň jako hrdina-titán svoju skvelú epopeju a neležal teraz medzi
         biednymi troskami svojich hrdých snov, otrávený jedom sklamania, zašliapnutý do prachu
         všednosti, úbohosti, svlečený do naha zosvojich skvelých ilúzií, obnažiac krvavé rany
         svojej duše jako Lazar, dávajúci sa olizovať dotieravým ňuchavým psom.
    </p>
    <p>
     Strkal hlavu do postele, jakoby sa chcel prepadnúť od hanby, uniknúť sám sebe do
         neznámych temných končín.
    </p>
    <p>
     — — —
    </p>
    <p>
     Izbou zajásal rozpustilý smiech.
    </p>
    <p>
     Rozpustilý smiech — ženy.
    </p>
    <p>
     Stroskotanec precítol zo svojich dúm. Vynoril hlavu z vankúšov a zahľadel sa jako
         očarovaný.
    </p>
    <p>
     Na prostred izbe stála žena. Veľká, veselá, rusovlasá, v priliehavom bielom plášti, pod
         ktorým vlnily sa svodne línie jej pružného tela. Prešľapovala s nohy na nohu, hojdajúc sa
         na nich a rozpustile mávajúc rukama.
    </p>
    <p>
     Šestoro mužov zmeravelo okolo stolu a na posteliach vo svojom postoji, šestoro párov očí
         vpíjalo sa do smelých zelenavomodrých zorničiek, hladilo lesklý hebký vlas planúci pod
         poľúbkom slnečných lúčov a prissávalo sa ku vnadným formám tela šelmy.
    </p>
    <p>
     Shovárala sa s kuľhavým zamračeným čertom, odovzdávajúc mu jakési sošity a berúc od neho
         veliké lajstre. Ale i tá ztrnule zamračená tvár akosi zmäkla, zpružnela, divoké oči sa
         rozosmialy, z ich hnedých hlbín vyšľahly vše plamienky dravej hltavosti.
    </p>
    <p>
     Žartovala s ním, faunovitým strašidlom, jakoby naschvál, jakoby chcela vyprovokovať
         ostatných, hodiac vše hlavou a blysnúc po nich očima.
    </p>
    <p>
     Počali ju oslovovať, lichotne, žartovne, rozpustile.
    </p>
    <p>
     Rozosmiala sa znovu a každému niečo odsekla, že zamĺkol a nevzmužil sa hneď k novému
         laškovaniu. A keď počal hroziť útok koncentrovaný, popadla lajstrá a vybehla von,
         neprestávajúc sa dráždive smiať a pohroziac prstom až z chodby.
    </p>
    <p>
     Hlučná veselá izba osirela. Zatrpklí samotári, pustovníci ovesili hlavy. Iba krivý čert
         žalostil:
    </p>
    <p>
     „Odbehne to jako šús! Ani ju človek nestihne postískať.“
    </p>
    <p>
     Z pŕs vydral sa mu hlboký vzdych:
    </p>
    <p>
     „Človek bol kedysi tiež mladý, i dievčence za ním liply a daly sa vše rady poštekliť.“
    </p>
    <p>
     A pohodil rukou mrzute, rezignovane:
    </p>
    <p>
     „Akoby to už nebola ani pravda.“
    </p>
    <p>
     Zrazu ozval sa dupot. Buchly dvere. Opatrovník pribehol celý udychčaný k tureckému
         bašovi. Pošepol mu čosi. Vysoký brucháň zajásal, ba zavýskol natešený, poberajúc sa so
         svojím sprievodcom von na chodbu, za ním magistrátny švihák so žltými kamašľami, viklavý
         šumavský Nemec o paliciach, cvikratý melancholik s kučeravou hlavou, krivý čert s drevenou
         nohou a Rojko s ovislou hlavou.
    </p>
    <p>
     „Chachacha! To je fajn! Ja ho naučím!“ zastrájal sa rozjarený baša.
    </p>
    <p>
     „Policajt vedie pacienta,“ vysvetľoval opatrovník. „Práve nám telefonovali. Pán
         kaviarnik ho trochu postraší,“ uškŕňal sa.
    </p>
    <p>
     Dolu ozval sa zvonec. Jeden opatrovník sbehol dolu schodmi.
    </p>
    <p>
     O pár minút ozvaly sa hore schodmi pomalé kroky. Zvonec na chodbe zacengal. Vrátny
         otvoril dvere, ktorými vkročili helmovaný policajt s opatrovníkom, vedúci pod pazuchy sotva
         sa vlečúceho človeka prostredných liet s ovesenou zamračenou tvárou.
    </p>
    <p>
     Zamierili s ním do kúpelne.
    </p>
    <p>
     „Keď žmurknem, zavoláte tri razy „hurrá“,“ rozkazoval baša. „Ale všetci naraz a hlasne,
         že obloky zarinčia,“ šeptal druhom svoje pokyny.
    </p>
    <p>
     Uškŕňali sa na znak súhlasu.
    </p>
    <p>
     Dvere na kúpeľni sa otvorily. Helmatý policajt, mladý to asi tridsaťročný muž poberal sa
         jakýsi zamyslený preč.
    </p>
    <p>
     Vysoký brucháč vypjal hruď a narástol skoro k povale. Zažmurkol.
    </p>
    <p>
     Chodbou ozvalo sa hromové „hurrá!“ „hurrá!“ „hurrá!“
    </p>
    <p>
     Policajt sebou trhol a zaraziac sa, hodil hlavou smerom k šiestim chlapom stojacim v
         špalieri.
    </p>
    <p>
     Baša zagánil naň divoko očima.
    </p>
    <p>
     „Stoj! hovädo! Čo nevzdávaš česť?! Či nevieš, že som sám cisár Karol?!“ zahrmel hrozivým
         hlasom. „Zlapajte to hovädo!“ ukázal prstom na zarazeného policajta, „a šmarte ho do diery,
         nech tam zdochne!“ zablýskal očima staväjúc sa do bohorovnej pózy.
    </p>
    <p>
     A kamaráti sa naoko rozbehli.
    </p>
    <p>
     Vzpamätavší sa policajt ufrnkol dvermi.
    </p>
    <p>
     Brucháč vyprskol v divoký rehot:
    </p>
    <p>
     „Chachacha! To som mu dal! Ten bude pamätať, kedy bol medzi blázny, čo?!“ dusil ho
         smiech, až sa chytal za boky.
    </p>
    <p>
     A pätoro rozjarených druhov rehotalo sa s ním, vracajúc sa do izby ku kartám.
    </p>
    <p>
     — — —
    </p>
    <p>
     Deň svital za dňom, triezvy, biely a dlhý, dlžizný.
    </p>
    <p>
     Miloslav Rojko, prežívajúci v duši niečo z horkosti padlého anjela, srazeného s výšin
         večnej slávy do biedneho zemského prachu, sa pomaly zviechal.
    </p>
    <p>
     Rozhliadol sa okolo seba a skamarátil sa s druhmi. Vrátila sa mu povýšená shovievavosť
         filozofa hľadiaceho útrpne na slabosti svojho okolia.
    </p>
    <p>
     Nerobil si nič z posmeškov, ktorými ho druhovia zprvu zahrnovali. Ba sblížil sa s nimi,
         naučil sa s nimi spievať, smiať i poskakovať bujným tanečným krokom okolo stola.
    </p>
    <p>
     Počali odhalovať pred ním svoje vnútro.
    </p>
    <p>
     Zpupný turecký baša či kaviarnik zo Smíchova bol obeťou ženy. Pre ňu, len pre ňu sa
         dostal sem.
    </p>
    <p>
     A na ženu a ženy šomral každú chvíľu i magistrátny úradník, zaľúbený do svojich lesklých
         remenných kamašlí, nechápajúci svoju úbohosť, ale cítiaci sa vo svojej namyslenosti jakýmsi
         spoluriaditeľom osudov metropoly.
    </p>
    <p>
     Tieto ponuré siene, to všetko sa hemží samými obeťmi rafinovaných ženských pikľov.
         Odveký osud muža: podliehať v zápase so ženou!
    </p>
    <p>
     Pred kaviarnikom nebolo radno ani spornenúť jeho ženu ani testinú, lebo hneď zaškrípal
         zubami, zagánil a počal dvíhať v návale zúrivosti stoličku, hotový roztrieskať stôl, okná,
         dvere.
    </p>
    <p>
     Iba vše po výhre v kartách alebo naťahujúc sa lenive po posteli odtiahol kus clony so
         svojho osudu.
    </p>
    <p>
     Áno, žena — to ho priviedlo v tieto miesta. Žena, ktorú mal, ach, tak rád!
    </p>
    <p>
     Tie sa ho niečo natrýznily! Pre každé nové šaty, mariáš s priateľmi.
    </p>
    <p>
     Ale najhroznejší výstup mu vyviedly, keď sa dozvedely, že bol navštíviť svojho priateľa,
         barmana.
    </p>
    <p>
     Podívať sa na nové štramandy v jeho bare.
    </p>
    <p>
     Vtedy to prasklo.
    </p>
    <p>
     Doma zasypaly ho ženské výčitkami a urážkami. Ba počaly ho upodozrievať a vyhrožovať mu
         rozsobášom.
    </p>
    <p>
     Vyhúdaly mu a pichaly ho jak osy, až ho prešla trpelivosť a vybuchol. Lebo veď vinný
         nebol. Na kamarátove štramandy ani nesiahol.
    </p>
    <p>
     Rozvzteklený zdvihol ruku na ženu a testinú. A v zúfalstve, že im snáď priveľmi ublížil,
         prerezal si žily.
    </p>
    <p>
     Nie doma, ani nie v Prahe. V Tábore, vo vinárni. Našli ho zamdleného, krvácajúceho a
         odviezli do nemocnice.
    </p>
    <p>
     Nie, nechce tie potvory doma ani vidieť. Zazrieť ich, mohlo by to zle vypáliť.
    </p>
    <p>
     — — —
    </p>
    <p>
     Vychrtlý zajac so žltými remennými kamašľami sa zamračil.
    </p>
    <p>
     On sa dostal sem ešte pre väčšiu hlúposť.
    </p>
    <p>
     Pre mizernú kľampu.
    </p>
    <p>
     Potkol sa raz na podvečernej prechádzke na Hradčanoch o mladé vyškerené dievča. Slovo
         dalo slovo a, jako to býva, šlo sa kus priďaleko.
    </p>
    <p>
     Sišli sa ešte so dva razy.
    </p>
    <p>
     Dávno zabudol na to hlúpe dobrodružstvo, keď príde za ním na radnicu — bol práve kdesi v
         meste, príde milé dievča s matkou.
    </p>
    <p>
     Že tak a tak, že si musí dcéru vziať, lebo jej vraj pokazil chýr, bo tento — — — je v
         nádeji. Vziať si ju alebo platiť!
    </p>
    <p>
     V úrade urobili s nimi, to sa vie, krátky proces. Vyšmarili ich obe. Iba čo ho potom
         kolegovia pár dní prekárali.
    </p>
    <p>
     Až ti tu prikvitne milá kľampa i s matkou — bol práve v úrade — k nim na byt.
    </p>
    <p>
     Musely ho omaľovať, bosorky! Lebo keď prišiel domov, počala žena zúfale revať a testiná
         krútiť krvou podbehlými očima jako fúria.
    </p>
    <p>
     Ani dobre nevie, čo bolo ďalej. Iste sa musel s tými hesterami škarede pohádať a odísť z
         domu. Túlal sa Prahou po krčmách. Vo voľaktorej sa musel s niekym pohádať. Naďapili sa
         policajti, zprotivil sa im, kopal ich, hrýzol, kým ho nesviazali, nehodili do „zeleného
         Antona“ a nezaviezli na strážnicu. —
    </p>
    <p>
     A odtiaľ dostal sa sem.
    </p>
    <p>
     Pre sprosté ženské, čo sadly na lep prešibanej, prelhanej kľampe! Krv sa v ňom búri
         dosiaľ, keď si na to pomyslí.
    </p>
    <p>
     — — —
    </p>
    <p>
     Trasľavý šumavský Nemec s viklavými nohama, bol faktorom na píle. Má vraj tabes. Má to —
         hovoril — zo zákopov na talianskoími fronte. —
    </p>
    <p>
     Kamaráti v osmičke ho prekárali, že sa vraj sotva vie na nohy postaviť a predsa myslí na
         — holku. A, chudák, Nemec ozaj vypisoval trasľavou nevypísanou rukou nové a nové listy
         snúbenici. Tá ho vraj sem doviezla a príde si ho zdravého odviezť domov. Lekári ho totiž
         určite vyliečia injekciami — chválil sa.
    </p>
    <p>
     Mal pekné modré oči. Daly sa zavše nezbedným kamarátom i rozosmiať. Ale inak hľadely
         skoro vždy snive, ba clivo jako do diaľky, jakoby myslely na romantické šumavské hvozdy,
         horské riavy rútiace sa dolu hlbokou dolinou, aby poháňaly veselé píly, kde vonia zďaleka
         červenavé smolnaté drevo, žiariace jakoby horelo.
    </p>
    <p>
     Tie tklivé oči vykúzlovaly si akiste aj vzdialenú mladuchu, peknú, vernú a stálu jako
         šumavská svrčina a zastieraly sa vše hmlistým závojom bôľa nad dlhými mesiacmi rozlúčenia.
         —
    </p>
    <p>
     Počerný ctiteľ Lenina a novovekých filozofov váľal sa zväčša po posteli, mučený nudou,
         rozmrzelý nad životom. Mal za sebou nepodarený pokus samovraždy.
    </p>
    <p>
     „Nebolo to pre ženské, kamarát?“ prezvedal sa bruchatý kaviarnik, presvedčený, že
         človeka beztak sotva čo iného vyšinie z rovnováhy.
    </p>
    <p>
     Kučeravý neurasthenik so zlatým cvikrom na nose zavrtel hlavou. On sa strieľať pre tak
         malichernú príčinu?! chachacha! Strelil sa z omrzlosti života, nenachodiac v ňom smyslu.
         Siahol na seba vytriezvelý predčasne z tejto biednej hry náhody, ktorú nazývame ľudskou
         existenciou. Priložil si k srdcu studenú hlaveň revolvera presýtený, premúdrelý štúdiom
         filozofov — vysvetľoval nie bez samoľúbosti, cítiac sa povzneseným nad svoje okolie.
    </p>
    <p>
     „Zato iste sa dostal sem pre ženu náš korešpondent,“ prezvedal sa na osud Rojkov
         bruchatý turecký baša, poťahujúc labužnícky z čibuku, čo si dal poslať z domu.
    </p>
    <p>
     „To nie,“ zavrtel Rojko hlavou. „Pre ženu som sa sem nedostal. Skôr som ju zarmútil,
         chuderu, sám.“
    </p>
    <p>
     Vyskočili skoro všetci jako hadom uštknutí. „Chachacha!“ smial sa krivý čert na celé
         kolo. „Vy ste mi pekný muž!“
    </p>
    <p>
     „Nerobte hanbu mužskému plemenu!“ durdil sa zajac z magistrátu. „Ešte ti bude svalovať
         všetko na seba a umývať diabla!“ nevedel sa uspokojiť.
    </p>
    <p>
     Baša sa iba zamračil a nevediac hnevom vypraviť zo seba slova, obrátil sa k obloku.
    </p>
    <p>
     Trápné mlčanie ukončil kamašliar z magistrátu. Rozdal karty. Kamaráti si prisadli k
         stolu. Štvoro tiel počalo sa hniezdiť, jakoby ich posadlo jiesi čudné diabolstvo alebo im
         boly učarovaly tie červenozelenožlté figúry na odrených, ufúľaných kúskoch lepenky.
    </p>
    <p>
     — — —
    </p>
    <p>
     Prišli dvaja opatrovníci a vydurili ich na prechádzku. Portýr v dlhom modrom kepeni a
         tľapkavej čiapke otváral im s dôležitou tvárou vráta do parku.
    </p>
    <p>
     Pred prekvapeným Rojkom zazelenaly sa košaté gaštany, štihlé vysoké thuje, ovislé smutné
         vŕby a pospletané lodyhy skabioz, hlôhu a tŕpok.
    </p>
    <p>
     V diaľke clonila vysoký šedý múr jako draperia sviežozelená réva, začínajúc sa drať k
         slnečným výškam.
    </p>
    <p>
     Dojatý poznával nádhernú zahradu Eden svojich chorobne prudkých vznetov. Chcelo sa mu do
         nej rozbehnúť, utonúť na chvíľku v jej alejach a húštinách, uniknúc bôľnym rozpomienkam i
         skľučujúcim dojmom dňa.
    </p>
    <p>
     „Držať sa pohromade! Nerozliezať sa!“ napomínal sprievodca a sadnúc si na lavičku do
         tônistého letníka, vyňal z pod pazuchy mandolínu a počal na nej brnkať a prespevovať veselé
         popevky.
    </p>
    <p>
     Zamyslený snilok zamieril haditým chodníkom k tajomnej húštine, odhalujúc cez jej špáry
         a medzery nové a nové diaľavy vystlané sviežim trávnikom, vrúbené stromovím a krami.
    </p>
    <p>
     Na blízku ozvaly sa zrazu ženské hlasy, v zápätí za nimi zvonivý smiech.
    </p>
    <p>
     Zastal ako učarovaný, tušiac zázrak. V tajomnej záhrade Eden zjaví sa, ach, Eva!
    </p>
    <p>
     Z malej aleje vybehlo pár mladých žien. Jedna z nich, zastala, zahľadela sa na neho,
         pričom jej slnko ožiarilo rozpustené kadere, a počala sa k nemu blížiť pomaly, ľahúčko jako
         zjavenie.
    </p>
    <p>
     „Poďte sem! Mužskí musia mať rozum, keď ho tie kľampy nemajú!“ ozval sa sprievodca.
    </p>
    <p>
     Rojko obrátil zjaveniu chrbát a vracal sa sklamaný k letníku.
    </p>
    <p>
     Na ženskej strane ozvaly sa tiež rázné povely. Čarovne vábné hlasy a zvonivý smiech
         zamieraly v diaľke.
    </p>
    <p>
     — — —
    </p>
    <p>
     Sprievodca spustil nový rozpustilý kuplet, sprevádzajúc sa na mandolíne.
    </p>
    <p>
     Miloslav Rojko zabočil s fezatým bruchatým druhom na dákysi opustený chodník, čo
         zaviedol ich k múranej ohrade.
    </p>
    <p>
     Veliký mohutný chlap sa zadíval ponad ňu do šedej diaľky, zachvievajúc sa divným
         roztúžením.
    </p>
    <p>
     „Vidíte?!“ obrátil sa k svojmu druhovi. „Pár skokov, a človek je slobodný jako vták.
         Bože!“
    </p>
    <p>
     Zmúdrelý filozof nesdielal horúcu túžbu svojho druha.
    </p>
    <p>
     Kto by vyhľadával nebezpečie, vydával sa v šanc lapačke, možnosti srážky s políciou, keď
         v rozkošnej zahrade Eden, rozbujnelej májovou zeleňou, je tak krásne, je tak sladko!
    </p>
    <p>
     Vplietol sa druhovi pod pazuchu a odťahujúc ho dobrácky od ohrady šeptal mu taktne:
    </p>
    <p>
     „Nechajme tie skoky dobrodruhom, zúfalcom. Za tou ohradou je aspoň toľko utrpenia jako
         pred ňou.“
    </p>
    <p>
     Viedli sa kráčajúc k rozľahlej budove, zkadiaľ vyšli.
    </p>
    <p>
     Keď otočili sa nazad k parku, privial k nim lahodný májový vánok túžbou zmierajúci
         ženský hlas:
    </p>
    <p>
     „Miláčku! Poď sem, miláčku!“
    </p>
    <p>
     A o chvíľku znelo to už vyčítave:
    </p>
    <p>
     „Prečo neideš?! — Počkaj! Ty sa ani neobzrieš?!“
    </p>
    <p>
     Vzhliadli hore k dlžizným vysokým radom okien. Z jednoho z nich nahýbala sa kučeravá
         ženská hlava.
    </p>
    <p>
    </p>
   </div>
   <div type="chapter">
    <head>
     XVI.
    </head>
    <p>
    </p>
    <p>
    </p>
    <p>
     Sedeli v upratanej ústavnej izbe, Rojko rozvalený na stoličke, kučeravý brünet s
         pozláteným cvikrom. Z izby viala k nim veselá nálada, a oblokmi valily sa plným prúdom
         kriesivé lúče májového slnka.
    </p>
    <p>
     „Na mňa prichodí vše divný nepokoj,“ sdôveroval sa kučeráň, žmurkajúc nervózne
         zelenavými očima. — Zdá sa mi, že to nevydržím, že sa mi niečo stane, sám siahnem znovu na
         seba.
    </p>
    <p>
     — — —
    </p>
    <p>
     „Nesiahnete,“ uisťoval ho Rojko, naťahujúc sa labužnícky jako kocúr na peci.
         „Nesiahnete,“ opakoval pevným hlasom a posadiac sa, vzal kamaráta za ruku.
    </p>
    <p>
     „Podívajte sa ta von!“ otočili sa k obloku — „k tým zelenavým kopcom so žltkavými rady
         stavísk! Zriete tie skryté priepasti, závratné mosty a čujete hluk a šum mesta doliehajúci
         slabučkou ozvenou až sem?!“
    </p>
    <p>
     „Za tým mestom mestá a dediny ďalšie, kúpele, železnice, krajiny iné, — áno, v tej šedej
         diaľave kypí život, rozprestiera sa svet.“
    </p>
    <p>
     „Tam v diaľke to kamenné more, je realita.“
    </p>
    <p>
     „Ja sa však bojím reality. Je záhadná, nevypočítateľná, zákerná. Krásna, skvelá na
         pohľad, ale zblízka samý hrboľ, plná špiny, prachu, boľastných stonov biedy, utrpenia.“
    </p>
    <p>
     „Mne stačí na realitu, skvejúcu sa tam, v modravej diaľave, letmý pohľad z diaľky, iba
         jej lákavý obraz.“
    </p>
    <p>
     „Chráňme sa však prísť s ňou do potyku, potknúť sa o jej hrboľ, vhúpnuť do záludnej
         jamky.“
    </p>
    <p>
     „Nám určil Osud stanovište povýšenejšie. Sídlime tu v akomsi vetrnom zámku, povznesení
         nad reality kal a rmut, opierajúc sa jakoby o oblaky, hľadiaci raz na jasné modré nebe,
         inokedy zase na nádherné divadlo búrky a blesku.“
    </p>
    <p>
     „Najhroznejšie mesta výkriky doliehajú k nám stlumené, skrotené, tak že znejú neraz jako
         šelest stromov, málo čo inak než štebot a trilky vtáctva poletujúceho v rajsky krásnej
         zahrade pod nami.“
    </p>
    <p>
     „Nám neznáme je tu utrpenie biednych pozemšťanov, ich všechna lopota, strasti. My žijeme
         tu v ríši duše, snujeme tu dúhové pavučiny svojich luzných snov, bezstarostní, svieži,
         prácou nezmorení.“
    </p>
    <p>
     „Žijeme tu jako králi v zázračnom zámku. Vstávame k dobrej káve a žemliam. Na poludnie
         prestrie sa stôl a nakŕmi nás. A po celý deň behajú po zámku služobníci pečujúci o naše
         blaho.“
    </p>
    <p>
     „Sme ušetrení životného boja, sveta svodov i nástrah. Trônime tu medzi zemou a nebom ako
         bohovia na Olympe či blažení vyvolenci v ráji.“
    </p>
    <p>
     „Robíme, čo chceme: keď sa nám zachce, čítame, spíme, jeme či filozofujeme, majúc na
         všetko dostatok času a nikdy nie náhlo.“
    </p>
    <p>
     „Tu deje sa vlastne naša vôľa, plne a neobmedzene. Sme v ríši blažených vyvolencov.“
    </p>
    <p>
     „Naše staré bôle sú pre nás iba hmlistou rozpomienkou; naše niekdajšie rany? — posledná
         ich stopa vo vedomí zacelela v našich snoch.“
    </p>
    <p>
     „Svetským slabostiam, vášniam sme už dávno odumreli. Aký môže mať význam pre bohov
         sídliacich na Olympe otázka, jako smýšľa o nich polmetrové smetisko, miniatúrna ríša
         mravcov?! Čo nás je po tom, či uznáva nás za niečo, či neuznáva malicherný blbý svet,
         mrviaci sa tam v diaľnej hlbine?! Čo nám záleží na tom, ako si cení či necení naše
         filozofické velediela?!“
    </p>
    <p>
     „Lebo veľdielami sú, bárs žijú dosiaľ iba v našej mysli. I tak môžu hýbať svetmi
         nepomerme väčšmi než výplody vypráhleho modzgu nejednoho oficiálne uznávaného velikána,
         jemuž sa korí a volá na slávu tisíchlavá tupá masa.“
    </p>
    <p>
     „Preto hľadím na tie zelenavé kopce a žlté rady stavísk tam v šednúcej diaľave, bez
         ľútosti, túžby i bez nenávisti. Kal, špina zloby a nízkosti toho kamenného mora ku mne sem
         do mojich výšin nedostriekne. Nemám pravdu, priateľu? Čo cítite vy pri pohľade na tie matné
         silhuety reality?! Na čo myslíte?“
    </p>
    <p>
     „Na čo myslím?!“ žmurkavý zelenooký brünet s pozláteným cvikrom na nose si zavzdychol,
         ľahko zaváhajúc. A odvrátiac sa tvárou od svojho druha, zašeptal snive:
    </p>
    <p>
     „Na malú krehkú plavovlásku nežných štihlých rúk. Má ružovobielu tvár a hlboké modré
         oči. Vyčítam si, čo som ju naľakal svojím divným činom.“
    </p>
    <p>
     „Vy tedy túžite za realitou, neviete sa ubrániť záchvatu slabosti: túžbe za ženou?!“
         hlas Miloslava Rojku zaznel akosi drsne, vyčítave.
    </p>
    <p>
     „Rád by ju videl!“ zašeptal mladý filozof roztúžene, klopiac hanblive oči.
    </p>
    <p>
     — — —
    </p>
    <p>
     A svitol krásny deň: deň lúčenia Miloslava Rojku s „ostrovom blažených“. Filozof
         rozhodol sa sostúpiť s oblačných výšin svojich snov do hlbín reality.
    </p>
    <p>
     Neodhodlal sa k tomu bez boľasti, predvídajúc, že v tom kamennom mori nevyhne dotyku
         špiny a rmutu, že schváti ho do svojho víru nejeden krutý boj, aby si v ňom utŕžil údery,
         rany.
    </p>
    <p>
     Ale odhodlal sa sostúpiť predsa. Pribudlo mu síl; počala v ňom prekypovať energia,
         túžiaca za činom, za plnosťou života.
    </p>
    <p>
     Miloslavovi Rojkovi zachcelo sa vymaniť z hmlistých sfér abstraktných pomyslov. Duša
         zatúžila za vtelením, za zelenou lučinou i ulicou bučiacou vreskotom automobilov, hrčaním
         tramwayí a mnohozvukým rykom vlniaceho sa mora ľudských hláv.
    </p>
    <p>
     Pocítil v žilách mohutný záchvev prasily, pudiacej človeka k činom, k zápasom. —
    </p>
    <p>
     Zacnelo sa mu za láskou Evy, za nežným dotykom jej útlych rúk, za objemom mäkkých
         ramien, pocelom vlahých sviežich rtov.
    </p>
    <p>
     Ach, kúpať sa tak zas pohansky nahý v opojne sladkej záplave slnečných lúčov a vrhať sa
         v chladivý riečny prúd spenených vĺn!
    </p>
    <p>
     Prežívať slasti znovuzrodenia, omamnú novotu prvých dňov zasvitnuvších po velebnom diele
         Stvorenia!
    </p>
    <p>
     Zo srdca vymizla skľučujúca bázeň pred nastávajúcimi strasťmi a bôľmi.
    </p>
    <p>
     Zná, precítil, pretrpel všetko. Vie dobre, že nekonečnej boľasti nieto. Neexistujú hrôzy
         života ani smrti. Prv než by sa bôľ stával nesnesiteľným, odníme mu dobrotivá matka Príroda
         osteň, pohrúžiac trpiliteľa do závratu mdloby či v svet tíšivých fantázií a preludov.
    </p>
    <p>
     Už nedesí sa boľastí vajatania, prechodu bránou Večnosti v nové formy žitia.
    </p>
    <p>
     Preto tým úplnejšie, nerušenejšie chce sa oddať pôžitkom nastávajúcich chvíľ a liet. So
         suverénnou životabažnosťou boha vteleného v človeka.
    </p>
    <p>
     — — —
    </p>
    <p>
     Lúčenie bolo tklivé. Pol osmičky slzelo, chvejúc sa žiaľom i závisťou.
    </p>
    <p>
     „Zabudnete na nás,“ stískal znovuzrodencovi pravicu chromý čert. „Ani si nepomyslíte.“
    </p>
    <p>
     A márne utešoval srdečnými slovy bruchatého tureckého bašu s fezom. Vrtel zánovite
         hlavou, mrmlajúc bôľne:
    </p>
    <p>
     „Vykúrime sa vám z mysli za prvým rohom my, živé mrtvoly.“
    </p>
    <p>
     Ochromený šumavský Nemec nemohol zo seba pohnutím vypraviť ani slova. Iba sklenené modré
         oči sa zadívaly do diaľky a trasľavá ruka vtískala odchodiacemu zalepenú malú adresovanú
         obálku so známkou. Pozdrav ďalekej snúbenici, čo si má prísť preň — zdravého.
    </p>
    <p>
     „Vy, povýšenec!“ dusil v sebe horkosť magistrátny úradníček, potrasúc Rojku vše za obe
         ruky. A už pustil sa do nervózneho behu po izbe, čerpajúc trošku útechy z lesku svojich
         žltých kamašní.
    </p>
    <p>
     Pútnik vrhol ešte raz lúčivý pohľad na lože svojich vzletných dúm a hlbokého utrpenia.
    </p>
    <p>
     Bolo biele jako sňah, zakryté čistučkou plachtou. Pohrávaly si na nej laškovne zlaté
         lúče slnečné.
    </p>
    <p>
     Kde ste, ó, bôle, kde muky?! Zmizlé tiene noci zapadlej. Zaplašil ich slnečný jas
         znovuzrodenia.
    </p>
    <p>
     Až teraz všimol si novej postavy u svojho loža v kúte. Chudý dlháň strhaných rysov,
         poľakaných očí, v pokrkvanom plavom svrchníku, akiste jeho nástupca, hľadel na lúčenie
         chladne, nechápave.
    </p>
    <p>
     Miloslav Rojko odchádzal do života na ramene šťastím žiaricej ženy pomaly, kľudne, s
         hlbokou radosťou víťaza.
    </p>
    <p>
     Žmurkavý brünet s cvikrom vyprevádzal ich až na schody. —
    </p>
    <p>
     „Neviem, či sa jej dočkám,“ ozval sa pri rozlúčke. „A teraz bez vás mi ešte len bude
         otupno,“ potláčal v očných kútkoch zradné slzy.
    </p>
    <p>
     — — —
    </p>
    <p>
     Vyšli na ulicu. Ovial ich svieži vánok. V ústrety pokynul im život záplavou slnečných
         lúčov i milým šumom a ruchom vyhrievajúceho sa ľudského mraveniska. Nos pošteklila im
         príjemne sladká vôňa jasmínu.
    </p>
    <p>
     Kráčal po boku milovanej bytnosti pevne, plný vnútorného blaha a sily, splývajúc v
         opojivú harmoniu s balzamicky vonným dychom májovým, unášaný i so ženou už v nasledujúcej
         ulici dravým ľudským prúdom — v ústrety bojom, v ústrety životu.
    </p>
    <p>
    </p>
   </div>
  </body>
 </tei:text>
</tei:TEI>
